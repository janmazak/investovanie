## Nekonajte na základe čerstvých príbehov

Internet a televízia sú plné kadejakých guruov. Spýtajte sa čokoľvek a dostanete kopu "dobrých" rád. Pri investovaní je zásadné neriadiť sa odporúčaniami "hovoriacich hláv" (talking heads), ktoré sa každú chvíľu menia a typicky sú založené na nejakom krátkodobom príbehu, trende, pozorovaní. 

Ku hocijakému odporúčaniu nájdete niekoho, kto odporúča presný opak, a obaja sa tvária, že majú presvedčivé argumenty. Nemáte ako rozhodnúť sa a typicky sú argumenty oboch strán neúplné a nespoľahlivé. Predpovede vývoja investícií či budúcnosti vo všeobecnosti majú mizivú úspešnosť (až na zopár výnimiek, pomerne spoľahlivé bývajú predpovede demografie).

Neraz je argumentácia založená na "tentoraz je to iné ako kedykoľvek v minulosti". Takmer vždy sa však ukáže, že ani tentoraz to iné nie je, a nadšenie je vystriedané rozčarovaním a krachom. A aj keby to raz iné predsa len bolo, nevieme to spoľahlivo povedať dopredu. Keď vlastníte široko diverzikované portfólio, zachytíte aj to, čo je tentoraz iné, aj to, čo ostáva rovnaké, a zarobíte na jednom aj druhom. Síce menej, než keby ste všetko stavili na jednu kartu, ale zato o to spoľahlivejšie a istejšie.

Pozor tiež na guruov, ktorí stále hovoria to isté, a jedného dňa sa aj trafia. Potom sú populárni a veľa ich počuť, ale to nijako nesúvisí s presnosťou ich predpovedí. Napríklad ak predpovedáte recesiu či pokles na trhu každý rok, tak do 5-10 rokov ten pokles aj príde, ale má význam hovoriť, že ste ho trafili?

>   Even a broken clock is right twice a day.

>   Being right too soon is often indistinguishable from being wrong.
