# Prečo a ako investovať

Tento text má ambíciu byť stručným úvodom do investovania všeobecne a zároveň ponúknuť praktické rady, ako možno rozumne investovať v Európe. Predpokladá u čitateľa všeobecný rozhľad v oblasti financií a využíva aj anglické či odbornejšie výrazy (ktoré umožnia čitateľovi dohľadať si súvislosti na internete). Použité príklady finančných produktov slúžia na ilustračné účely (nemusia byť najlepšie svojho typu; poplatky sa v čase menia a nové lepšie veci pribúdajú).

Hoci na prvé prečítanie môže pôsobiť zložito, nebojte sa. To, čo potrebujete vykonať na usporiadanie si finančných záležitostí, je vlastne jednoduché. Je však kriticky dôležité rozumieť, _prečo_ konať práve takto, pretože musíte emocionálne i racionálne ustáť meniace sa okolnosti, a chápať, v ktorých prípadoch treba v živote spraviť zmeny (a aké --- [ukážka](https://www.newretirement.com/retirement/podcast-episode-35-larry-swedroe-successful-secure-retirement/)).

Pre lepšie pochopenie niektorých detailov odporúčam prečítať si o [hodnote budúcich peňažných tokov](discounting.md), nie je to však nutné.

## Ako investovať?

Tento stručný návod pokrýva potreby veľkej časti populácie. Viac detailov a vysvetlení nájdete v ďalšom texte.

1. Naučte sa míňať menej, ako zarobíte, splaťte všetky dlhy s vysokým úrokom (vyššie ako úroky na hypotékach) a vytvorte si rezervný fond aspoň na úrovni 3-násobku mesačných príjmov.
2. Zriaďte si účet u [nízkonákladového online brokera](https://uspesnynaburze.sk/najlepsi-etf-broker/), ktorý umožňuje obchodovať indexové fondy v podobe ETF (napr. [XTB](https://www.xtb.com/sk) či [IBKR](https://finfin.sk/interactive-brokers-recenzia/)). Chcete jednoduchý hotovostný účet, čiže zakázané požičiavanie peňazí od brokera (margin), zakázané obchodovanie s opciami a inými derivátmi atď.
3. Pripravte si na investovanie aspoň niekoľko sto eur (suma musí byť dostatočná na minimálny vklad a dosť veľká na vyváženie minimálneho poplatku za obchod na burze). Preveďte peniaze k brokerovi (odporúčam zvoliť si takého, kde sa to dá spraviť bezplatným SEPA prevodom).
4. Nakúpte za všetky peniaze široko diverzifikovaný indexový fond, napr. [ETF sledujúce index MSCI World](https://www.ishares.com/uk/individual/en/products/251882/ishares-msci-world-ucits-etf-acc-fund). Stačí pár kliknutí, dôsledne si však overte, čo kupujete --- porovnajte ticker (mal by byť uvedený v čomsi ako "Listings" na stránke ETF) aj kód ISIN a dajte si pozor, aby ste neinvestovali do nejakého derivátového nástroja (napr. kontraktu CFD súvisiaceho so želaným ETF). Ako kontrolu, či ste našli správny cenný papier, porovnajte jeho cenu u brokera s cenou, ktorú uvádza burza, na ktorej sa obchoduje (pre európske ETF to bežne býva nemecká [XETRA](https://www.boerse-frankfurt.de/en/etf/ishares-core-msci-world-ucits-etf)).
5. Keď znova našetríte ďalšie peniaze (napr. za mesiac či štvrťrok), investujte ich tak isto.
6. Investície nepredávajte (okrem vynútených prípadov, napr. súvisiacich s úmrtím v rodine). Pri predaji pozor na dane.

Miesto brokera možno využiť finančnú inštitúciu či sprostredkovateľa, napr. [SLSP](https://www.slsp.sk/sk/ludia/investovanie/etf-fondy), 3. pilier (napr. [NN](https://www.financnykompas.sk/dochodok-3-pilier) tam má indexový fond) alebo [celoeurópsky PEPP](https://www.employment.gov.sk/sk/socialne-poistenie-dochodkovy-system/dochodkovy-system/dobrovolne-sporenie-dochodok/celoeuropsky-osobny-dochodkovy-produkt/). Je to však zvyčajne poplatkovo menej výhodné; dajte si pozor najmä na poplatky platené opakovane (každý mesiac či rok), ich efekt sa za desaťročia prejaví oveľa výraznejšie, než sa zdá na prvý pohľad (za 30-40 rokov môžete mať aj o štvrtinu peňazí menej). Vo všeobecnosti dáva zmysel zamerať sa na veci, nad ktorými máte kontrolu (poplatky, dane, úspory vs. výdavky), nie tie ostatné (výnosy akciového trhu, nálada iných investorov apod.).

Nasleduje stručné zdôvodnenie tohto návodu.
1. [Investovať do rizikovejších aktív je nutné.](investing_necessary_risk.md)
2. [Akcie sú výnosnejšie a bezpečnejšie, ako sa zdá na prvý pohľad.](investing_stocks_safe.md)
3. [Vlastníte viac, než sa zdá.](investing_you_own_more.md)
4. [Nie každé riziko sa oplatí niesť.](investing_dangerous_risks.md)
5. [Trh neporazíte.](investing_beating_market.md)
6. [Denné obchodovanie je cesta do pekla.](investing_no_daytrading.md)
7. [Vyhýbajte sa poplatkom.](investing_fees.md)
8. [Nekonajte na základe príbehov.](investing_narratives.md)
9. [Neverte historickým výnosom.](investing_past_returns.md)
10. [Pre dlhodobé investovanie sú akcie vhodnejšie ako dlhopisy.](stocks_vs_bonds.md)
11. [Neinvestujte podľa makroekonomických predpovedí.](investing_macro_unreliable.md)
12. [Nehľadajte v investovaní zábavu ani vzrušenie.](investing_enjoyment.md)

Užitočný prehľad rôznych faktov o investovaní nájdete aj v dokumente
[50 obrázkov, ktoré by mal poznať každý investor](https://brianferoldi.kit.com/50visuals).

Dávajte si pozor na [kognitívne skreslenia](https://en.wikipedia.org/wiki/List_of_cognitive_biases), ktoré spôsobuje ľudská myseľ. Je veľmi ľahké oklamať sám seba, a tieto skreslenia radi využívajú aj kadejakí podvodníci a manipulátori.

Keď raz spravíte dobré rozhodnutie, je kriticky dôležité vytrvať pri ňom. Nedáva zmysel meniť investičnú stratégiu každú chvíľu, dokonca ani každých pár rokov.


## Manažovanie, kontrola, riadenie rizika

Investovanie úzko súvisí s inými veľkými životnými rozhodnutiami a je v prvom rade o manažmente a kontrole rizík, ktoré podstupujete, až potom o výnosoch. Je veľa spôsobov, ako zvýšiť očakávaný výnos za cenu výrazného zvýšenia rizika (typicky súvisia s investovaním požičaných peňazí na úrovni jednotlivca či firmy), ale zďaleka nie v každej situácii je vhodné aplikovať ich.

Kľúčová idea pri uvažovaní o riziku je **predstava budúcnosti ako súboru scenárov**. Dobrých, zlých, mnohé si nevieme predstaviť, nevieme im priradiť číselnú pravdepodobnosť. Ani spätne nebudeme vedieť povedať, aké boli možné scenáre či nakoľko boli pravdepodobné, pretože sa realizuje len jeden z nich. Ľudia radi vnímajú život cez lineárne príbehy, ale to, že nakoniec sa jeden lineárny príbeh realizuje, neznamená, že cestou nebolo nekonečne veľa ďalších možností. Pri úvahách o riziku treba nejakým spôsobom zohľadňovať všetky scenáre, a vieme sa pritom poučiť z histórie. Šetrenie a investovanie nestačí, takmer každý potrebuje aj [poistenie](poistenie.md).

Vojny, revolúcie, zásahy mocnejších či prírodné katastrofy môžu viesť k znehodnoteniu majetku, preto chcete vlastniť veľa rôznych vecí po celom svete (_diverzifikácia_ rizika). Je možné, že veľmi úzko profilovaná investícia ponúka oveľa väčšie výnosy než hocičo iné, ale dať do nej všetky peniaze nie je rozumné. Ako hovorieva jeden z najbohatších ľudí na svete W. Buffett:
>	In order to finish first, you must first finish.

>	Over the years, a number of very smart people have learned the hard way that a long stream of impressive numbers multiplied by a single zero always equals zero.

Proste aby ste mali šancu dostať sa do cieľa, musíte sa po ceste vyhnúť krachu. Preto treba veľmi opatrne pristupovať k investovaniu požičaných peňazí, najmä ak ide o pôžičku, ktorá je splatná v krátkej dobe (sem patrí aj využívanie _margin account_ u brokera či short-term trading s využitím páky). Asi jediný dlh, ktorý sa neoplatí splácať (a radšej peniaze investovať do akcií), je hypotéka. Ešte jeden citát od Buffetta:
> My partner Charlie says there is only three ways a smart person can go broke: liquor, ladies and leverage. Now the truth is --- the first two he just added because they started with L --- it’s leverage.

> But leverage is addictive. Once having profited from its wonders, very few people retreat to more conservative practices. And as we all learned in third grade --- and some relearned in 2008 --- any series of positive numbers, however impressive the numbers may be, evaporates when multiplied by a single zero.

Súvisiacemu konceptu sa hovorí _tail risk_: netreba zabúdať na nepravdepodobné udalosti s veľkým negatívnym efektom. (Odporúčam prečítať si na túto tému knihy zo série [Incerto](https://www.fooledbyrandomness.com/) od N. Taleba.)

Mnohé riziká vytvárajú ľudia tým, že sa angažujú v rizikových aktivitách. Napr. súčasné autá sú mnohokrát bezpečnejšie ako niekdajšie, máme povinné bezpečnostné pásy a detské sedačky a crashtesty, ale celková nehodovosť či úmrtnosť v autách veľmi neklesli: ľudia proste jazdia rýchlejšie a menej opatrne. (Cyklisti používajú za jazdy telefón oveľa menej, ako vodiči --- prečo?) Aj horolezecké vybavenie je každým rokom bezpečnejšie, ale straty na životoch neklesajú, ľudia proste lezú, kde by si kedysi netrúfli. Finančná kríza v r. 2008 bola do značnej miery spôsobená rizikovým správaním vychádzajúcim z chybného predpokladu, že hypotéky nemôžu zlyhať v celých USA zároveň. Následne ľudia pridali k zdanlivo bezpečnej investícii kopu dlhu (leverage) a keď to prasklo, prasklo to masívne.

Obavy z neistej budúcnosti možno celkom dobre riešiť [poistením](poistenie.md) a prípravou alternatívnych finančných plánov (spôsoby redukcie výdavkov v prípade nutnosti). Investovať bez zmysluplného celkového finančného plánu je hlúpe.
>   [A lot of] risk comes from not knowing what you're doing. (W. Buffett)

Manažment rizika by mal byť súčasťou akéhokoľvek finančného plánu (pri nákupe v e-shope je to jednoduchá úvaha o bezpečnosti platby, pri investovaní či celoživotných úsporách ide o komplexnú tému, v ktorej sa vám niektoré veci vyjasnia až po pár rokoch, po získaní rôznych životných skúseností). Napríklad pre mnohých ľudí bude dôchodok zo slovenského 1. piliera (štátny) s vysokou pravdepodobnosťou (hoci zďaleka nie s istotou, najmä pre mladších ľudí) vyšší, ako by dostali z 2. piliera. To však neznamená, že majú z 2. piliara vystúpiť. Slovenský štátny dôchodok závisí najmä od demografického vývoja (vrátane migrácie vzdelanej časti obyvateľstva) a od kvality riadenia a verejných inštitúcií *v SR* (a SR je na tom spomedzi podobných krajín medzi najhoršími, s mizernými vyhliadkami do budúcnosti), čiastočne tiež od vývoja v Nemecku a v automobilovom priemysle. Dôchodok z 2. piliera (za predpokladu, že sú peniaze v globálnom akciovom indexovom fonde) zase závisí primárne od vývoja svetovej ekonomiky, technologického pokroku, rastu produktivity práce a miery kapitálových investícií vo svete *mimo SR* (a mimo Európy, tá je len malou časťou svetovej ekonomiky a má menej ako 10% svetového obyvateľstva). Ak niekto vlastní zahraničné akcie za stotisíce, nepotrebuje 2. pilier a môže sa zamerať na maximalizovanie dôchodku z 1. piliera. Ale bežný občan, ktorý sotva má zahraničný finančný majetok a má výraznú väčšinu majetku v nehnuteľnosti v SR, primárne potrebuje riešiť diverzifikáciu rizika --- pričom 2. pilier je asi najjednoduchší spôsob, ako ju získať.

Väčšina ľudí príliš verí nehnuteľnostiam a málo akciám (podielom vo firmách). Pritom máme množstvo príkladov z minulosti, ktoré ukazujú, ako sa to môže nevyplatiť. Zmeny štátneho zriadenia, vojny, kolaps priemyselných oblastí (napr. automobilky v Detroite), masová emigrácia či vymieranie populácie (v Japonsku je asi 15% domov neobývaných) neraz vedú k 100% strate nehnuteľnosti. Lokálne zmeny v okolí (napr. dopravné projekty, zle regulovaná výstavba, presuny sociálnych skupín, zraniteľnosť voči povodniam) zase môžu citeľne znížiť atraktívnosť nehnuteľnosti a zraziť jej cenu nadol. Demografické trendy spojené s poklesom populácie prakticky nemajú v historických dátach precedens; nenechajte sa oklamať rastom cien nehnuteľností za posledné storočie, sotva sa zopakuje. Byt na prenajímanie v meste, kde už beztak vlastníte jednu nehnuteľnosť na bývanie, alebo v krajine, kde očakávate, že zdedíte nehnuteľnosť po rodičoch, nemusí byť z hľadiska riadenia rizika dobrý nápad.

V špecifických osobných situáciách viete investovaním oslabiť riziká, ktoré by vám inak hrozili. Napr. ak sa živíte ako autodopravca a hradíte náklady na palivo, môžete zvážiť nakúpiť na burze firmy ťažiace ropu či rafinérie. Ak ako zamestnanec dostávate od svojho zamestnávateľa akcie, môžete to kompenzovať investovaním väčšieho podielu do iných odvetví. Ak vlastníte nehnuteľnosti v nejakej krajine, môžete naopak nakúpiť z tejto krajiny menej akcií. Ak ste spotrebiteľ na Slovensku, väčšina výrobkov sa dováža, a ich ceny závisia od výmenného kurzu eura voči iným menám; vlastníctvo akcií v iných menách kompenzuje riziko poklesu eura (čiže rastu spotrebiteľských cien). Ak dostávate bezpečný štátny plat či dôchodok, môžete mať v akciách vyšší podiel majetku ako podnikatelia či zamestnanci v cyklických odvetviach, kde sa občas prudko znižujú mzdy či prepúšťa. Ako zamestnanec či spolumajiteľ technologického startupu môžete kompenzovať riziko investovaním do firiem so stabilným podnikaním a menšími výkyvmi (blue chips) v iných odvetviach. Kým však nemáte v jednoduchom akciovom indexe aspoň svoj celoročný príjem a za sebou nejaký pokles na burze, vôbec nepremýšľajte nad niečím iným ako základné ETF s balíkom akcií všetkých väčších firiem na svete.

Niektoré udalosti sú veľmi nepravdepodobné, ale vedú k masívnym škodám. Scenáre ako jadrová vojna, celosvetová nemožnosť pestovať potraviny po výbuchu sopky, zničujúca pandémia atď. existujú, ale v podstate s nimi človek ako jednotlivec nevie spraviť nič. Typicky sú aj vylúčené z poistenia. Vo všeobecnosti dáva zmysel pristupovať k nim takto: ak nebude čo jesť alebo umieram na radiáciu alebo nik nemá elektrinu, moje akciové investície ma veľmi zaujímať nebudú, bez ohľadu na ich straty. Tieto druhy rizika sa proste neriešia na úrovni investícií či peňazí vôbec (ale môže sa z vás stať _prepper_). Budeme ich preto pri finančnom plánovaní ignorovať.
> Never bet on the end of the world, you'll only be right once and you won't be able to collect.


## Koľko investovať do akcií?

Je plne na vás, aké riziká sa rozhodnete podstúpiť. Najväčší vplyv na konečný výsledok však bude mať to, či sa viete vysporiadať s _volatilitou_ (výkyvmi) a najmä s dočasnými poklesmi cien. Ak si kúpite podiel vo firme obchodovanej na burze (akcie), jeho trhová cena sa bude meniť v každom momente, a ak ju budete sledovať, má to nezanedbateľný psychologický vplyv. A situáciu na trhoch sledovať skoro iste budete: bude sa to rozoberať v novinách, medzi kolegami v práci...

Aj akcie najstabilnejších firiem môžu klesnúť za pár týždňov či mesiacov o desiatky percent kvôli zmenenej nálade ostatných investorov či kvôli nečakaným udalostiam (bankrot veľkej banky, pandémia, nedostatok ropy...). Ak akcie v takejto nevýhodnej chvíli predáte, prídete o celý potenciálny budúci zisk z ich opätovného rastu. Nie každý však dokáže nepredávať pri poklesoch. Nepodceňujte to: podľa [štúdií](https://fitz.com.au/why-do-investors-earn-less-than-the-funds-they-invest-in/) investori dosahujú aj o 3% menší výnos než fondy, do ktorých investujú, pretože opakovane v nevhodný čas veci nakupujú a predávajú --- bolo by lepšie, keby po úvodnom nákupe už nerobili nič.

> Zistite o sebe čím skôr, ako prežívate pokles hodnoty investície. Na to treba investovať do niečoho s veľkými výkyvmi (napr. akcie) sumu, ktorej stratu už poriadne precítite (niekoľkomesačný až ročný príjem by mohlo byť dosť). Ak pri poklese nemôžete v noci pokojne spať, alebo o investícii denne premýšľate, musíte to zohľadniť vo svojej investičnej stratégii. Pozor: [_neverte dotazníkom_](https://www.evidenceinvestor.com/how-useful-are-risk-tolerance-questionnaires/) s hypotetickými otázkami; je ľahké sa oklamať, ak ste nikdy stratu z investície nezažili. Vaša tolerancia k riziku pri investovaní môže byť výrazne odlišná od rizikovej tolerancie v iných životných aktivitách.

Investovanie je aktivita, kde sa dobré výsledky dosahujú najmä tým, že sa vyhýbate známym chybám (napr. pri [vyhodnocovaní rozhodnutí](evaluating_decisions.md)).

Ešte pred investovaním si ujasnite ciele: rozumným cieľom investovania nie je maximalizovať zisk, ale maximalizovať pravdepodobnosť, že dosiahnete svoje ciele.
Viac na túto tému: [čo pri investovaní optimalizujeme?](investing_optimization_goals.md) Majte na mysli, že bohatstvo má klesajúci úžitok (_decreasing marginal utility_) --- z prvých stotisíc máte oveľa viac úžitku či pôžitku ako z druhých stotisíc.
> Never risk what you have and need for what you don't have and don't need. (Warren Buffett)

Aký je vhodný pomer riskantných investícií (akcie, nehnuteľnosti...) a bezpečných investícií (hotovosť, štátne dlhopisy)? Na túto tému nájdete prakticky nekonečné množstvo diskusií a materiálov a žiadne pevné spoľahlivé závery. Čím dlhší horizont máte, tým viac sú atraktívne akcie, ale zároveň počas dlhých období je väčšia šanca, že svet sa výrazne zmení (napr. príde vojna) a vaše akciové investície sa znehodnotia. Užitočným nástrojom pre úvahy o vhodnej miere rizika je [framework ability-willingness-need](ability_willingness_need.md). Poklesy a medvedie trhy (_bear markets_) sa nedajú predvídať, majte vopred pripravenú stratégiu a držte sa jej.

V princípe chcete mať veľkú finančnú rezervu v čomsi bezpečnom (termínované vklady, krátkodobé štátne dlhopisy) a potom čím viac úspor investovaných v akciách (nakoľko len viete ustáť poklesy trhu).

Významnou témou je tiež [vzťah hypotéky a investovania](mortgage.md).


## Ako ušetriť?

Toto je veľká téma samé osebe, ale pre investovanie veľmi relevantné: ak všetko miniete, nemáte čo investovať. Pár stručných rád:
1. Vyhnite sa spotrebným úverom (ešte horší býva kvôli vysokým úrokom dlh na kreditnej karte). Úvery chcete na veci, ktorých hodnota má v čase sklon stúpať (akcie, nehnuteľnosti), nie klesať (auto, televízor) a už vôbec nie na veci, ktoré sú okamžitá spotreba (jedlo v reštaurácii, darčeky). (Teraz sa nebavíme o podnikaní, kde úver na auto môže dávať zmysel, lebo vedie k vyššiemu zisku.)
2. Pozor na _hedonickú adaptáciu_: na nové, pekné, výkonné veci si ľahko zvyknete a zovšednejú vám. Napríklad ak si zariaďujete domácnosť a spravíte všetko naraz, po pár mesiacoch či rokoch získate pocit stagnácie, ktorý zväčša vedie k potrebe niečo zmeniť a k neužitočným výdavkom (nová linka či sedačka). Ak však každých pár mesiacov spravíte malý pokrok (nová polička na veci, čo sa už dlhšie povaľujú po byte a rozčuľujú vás), rozložíte tak radosť z nového na celé roky. (Samozrejme, prerábať omietky a elektrinu miestnosť po miestnosti s ročnými rozostupmi je nezmysel.)
3. Keď si kupujete mobilný telefón a začnete rovno s vlajkovou loďou top výrobcu, nemáte priestor na postupné zlepšovanie. Radšej tých 1000 eur investujte, a keď budete mať investovaných 100 000, môžete si kúpiť lepší telefón (napr. minuloročný model strednej triedy --- na top modely sa dívajte, až keď budete mať milión). Podobná záležitosť je auto. Ak máte tri malé deti a cestujete s nimi často stovky km, potrebujete čosi spoľahlivé, nie že bude každé dva mesiace v servise alebo vám zlyhá neskoro večer ďaleko od všetkých známych. Ale väčšina si vystačí aj so starším nenáročným vozidlom (trebárs od známych s overeným pôvodom), alebo dokonca môže dobre fungovať aj bez auta (porovnajte si cenu za občasný taxík s celkovými nákladmi na vlastníctvo vozidla, vrátane každoročného poklesu jeho ceny). Ak potrebujete statusový symbol, skúste čosi lacnejšie ako nové auto za 50 000 eur.
4. Pri výdavkoch posudzujte hodnotu stratenej príležitosti: značková dizajnová vetrovka za 500 eur väčšine ľudí poslúži rovnako ako vetrovka za 50 z Decathlonu, pritom tých extra 450 eur znamená, že o 30 rokov budete možno o 5000 eur chudobnejší. Odkladať spotrebu donekonečna síce tiež nie celkom dáva zmysel, ale vaše neminuté úspory v princípe zdedia vaše deti, takže aj keď budete spomedzi tej nešťastnej menšiny, čo sa nedožije dôchodku, až tak veľa nestrácate. A ak deti nemáte, bude pre vás oveľa ľahšie ušetriť a investovať každý mesiac veľkú časť príjmu _predtým_, ako sa pustíte do míňania.
5. Nezanedbávajte zdravie. Z bohatstva má chorý človek oveľa menší úžitok. Zdravotná starostlivosť bude v budúcnosti možno ešte oveľa drahšia ako dnes: zahŕňa vysoký podiel kvalifikovanej pracovnej sily; je po nej takmer neobmedzený dopyt, ktorý ešte rastie so zvyšujúcim sa podielom starších ľudí v populácii; liečba zriedkavejších chorôb prichádza s obrovskými nákladmi na výskum a vývoj, ktoré sú rozložené len na malý počet pacientov. Zistite si, [ktoré veci sú z biologického hľadiska kľúčové](https://peterattiamd.com/longevity101/) --- spánok, kardiovaskulárna zdatnosť, svalová sila a hmota atď. Veľmi veľa viete spraviť za pár hodín času týždenne a bez významných finančných súm. Vyskúšajte rôzne lacné a zdravé voľnočasové aktivity (beh, cyklistika, turistika...). Majú vynikajúci _return on investment_ (vysoký prínos pri nízkych nákladoch, dá sa ešte zvýšiť voľnou relaxáciou mysle či počúvaním zaujímavých podcastov a audiokníh).
6. Myslite na to, že čas je do značnej miery konvertovateľný na peniaze (a naopak). Sotva chcete stráviť hodinu hľadaním najlacnejšieho produktu po e-shopoch, ak tým ušetríte 2 eurá. Niektoré služby je lepšie si zaplatiť než robiť sami, pri iných zase naopak. Naučte sa čím skôr variť jednoduché jedlá, je to ľahké, možno si pri tom oddýchnete od inej práce, alebo sa z varenia stane vaše hobby, a hlavne ušetríte počas života kopu peňazí, najmä ak budete mať viac detí. (Mentálne cvičenie: zoberte cenu obedového menu a predstavte si, že túto sumu platíte 3x denne za každého v 4-člennej rodine. Vystačí vám výplata aspoň na jedlo?) A ak ste vlastníkom akcií, čas pracuje vo váš prospech, s obrovským efektom (pozrite si [tabuľky](investing_stocks_safe.md)).


## Literatúra

Dajte si pozor, aby ste čítaniu o investovaní nevenovali priveľa času, ak to nie je váš profesionálny záujem či hobby.
Zopár hodnotných materiálov (väčšinou zdarma, viaceré knihy by mohli byť aj v slovenských knižniciach):

* [Benjamin Graham: The Intelligent Investor](https://www.amazon.com/Intelligent-Investor-Third-Definitive-Investing/dp/0063423529)
* [Poor Charlie's almanack](https://www.stripe.press/poor-charlies-almanack)
* [Warren Buffett's letters to Berkshire Hathaway shareholders](https://www.berkshirehathaway.com/letters/letters.html)
* [Howard Marks: The most important thing](https://www.amazon.com/Most-Important-Thing-Thoughtful-Publishing/dp/0231153686)
* [Howard Marks' memos](https://www.oaktreecapital.com/insights/memos)
* [Larry Swedroe](https://x.com/larryswedroe): knihy, články a podcasty, napr. [The Incredible Shrinking Alpha](https://www.amazon.com/Incredible-Shrinking-Alpha-2nd-successful/dp/0857198246)
* [Ch. Munger: The psychology of human misjudgment](https://assets.stripeassets.com/fzn2n1nzq965/0RUnI35jpt78x10nvlO2Y/b66a46dba182182a2a0082213eafc634/SP_PCA-ZINE_2023_11_27.pdf)
* [G. Clason: Najbohatší muž v Babylone](https://www.martinus.sk/515031-najbohatsi-muz-v-babylone/kniha) --- príbehy skôr pre deti, vhodné ako súčasť finančného vzdelávania
* Rational Reminder --- [fórum](https://community.rationalreminder.ca/) s praktickými informáciami najmä o factor investing, seriózne podcasty, napr. https://rationalreminder.ca/podcast/299
* [Acquired](https://www.acquired.fm/) --- fascinujúce podrobné príbehy o úspešných firmách
* [Fall of civilizations](https://fallofcivilizationspodcast.com/) --- výborná náhrada školského dejepisu, pripomenutie rizík, ktoré v každodennom živote nevidno
* [The Price of Time: The Real Story of Interest](https://www.amazon.com/Price-Time-Real-Story-Interest-ebook/dp/B09NS1CZ7W/ref=tmm_kin_swatch_0?_encoding=UTF8&qid=&sr=)
* [The Psychology of Money](https://www.barnesandnoble.com/w/the-psychology-of-money-morgan-housel/1136394564)
* [N. Taleb: Incerto](https://www.mostrecommendedbooks.com/series/incerto-books-in-order) --- najmä [Antifragile](https://www.amazon.com/Antifragile-Things-That-Disorder-Incerto-ebook/dp/B0083DJWGO/ref=tmm_kin_swatch_0?_encoding=UTF8&qid=&sr=)
* [P. Attia: Outlive](https://www.amazon.com/Outlive-Longevity-Peter-Attia-MD/dp/0593236599), prípadne súvisiaci [podcast](https://peterattiamd.com/podcast/)
