## Akcie sú oveľa bezpečnejšie, ako sa zdá na prvý pohľad

Na rozdiel od dávnej i nedávnej histórie dnes možno elegantne a jednoducho investovať do široko diverzifikovaného portfólia akcií (podielov vo firmách), ktoré pokrývajú takmer každú oblasť ľudskej činnosti a takmer každý typ finančného či reálneho majetku. Nemožno sa už preto vyhovárať, že ste takú možnosť nemali. Výhodou širokej diverzifikácie je to, že nemusíte nič sledovať, ani rozumieť žiadnym detailom. Stúpne cena ropy? Dobre pre vašich producentov ropy, zle pre dopravcov a chemický priemysel. Klesne cena ropy? Tak zase naopak. Vlastníte jedných aj druhých a teda je vám to jedno.

Akcie pokrývajú celé spektrum ľudskej činnosti. Kdekoľvek existuje nejaká zisková aktivita, je prakticky isté, že sa jej venuje nejaká firma z vášho indexového ETF. Nemusíte preto vymýšľať, ako by ste na tejto aktivite zarobili vy osobne; omnoho skúsenejší či šikovnejší ľudia to už riešia za vás.

Pri akciách možno očakávať výnos cca 5-12% ročne bez neprimeraného rizika (čo je najviac spomedzi bežne dostupných možností) a nevyžaduje si to žiadne špecifické znalosti ani úsilie. Tento výnos je však nepravidelný: raz +20%, inokedy -30% atď. Treba rátať s veľkými výkyvmi trhových cien akcií, z čoho vyplýva, že do nich možno investovať len s horizontom aspoň 10-20 rokov (t.j. že tie peniaze vybrať skôr nijako neplánujem).

Pri investovaní do akcií treba ignorovať prudké zmeny ich trhového ocenenia. Akcia je podiel vo firme; jej vnútorná hodnota je odvodená od budúcich ziskov tejto firmy. Keďže budúcnosť nik nepozná, ľudia majú rôzne názory na to, ktorej firme sa ako bude dariť, a ľudské názory a emócie sa vedia zmeniť veľmi rýchlo, preto sa cena akcie môže zmeniť aj o 50% za rok (nahor či nadol) bez toho, aby sa zásadne zmenili vyhliadky firmy. Investovať do akcií však znamená mať podiel na ľudskej genialite, na všetkom pokroku, na nových nápadoch. Vlastníctvo výrobných prostriedkov bolo odnepamäti výhodné, bez ohľadu na režim či spôsob fungovania ľudskej spoločnosti.

Možno vás prekvapí, že väčšina firiem je z dlhodobého hľadiska stratových. Väčšina akcií na burze vám v konečnom dôsledku [prerobí peniaze](https://finimize.com/content/most-stocks-lose-money-actually). Takmer všetky zisky pochádzajú z malého počtu šťastných spoločností, ktoré extrémne narastú. **Investovanie do akcií** teda **funguje v priemere**, ako celok, **ale výber jednotlivých akcií je cesta do pekla**. Myslíte si, že trafíte ďalší Microsoft či Amazon? Možno, ale museli by ste ho vydržať vlastniť desaťročia, a počas tejto doby by neraz táto firma bola v strate či na [pokraji bankrotu](https://www.vox.com/new-money/2017/4/5/15190650/amazon-jeff-bezos-richest). Nenahovárajte si, že by ste v takej firme vydržali celý čas mať významnú časť svojich peňazí. Boli ich desiatky a len zopár z nich prežilo; nik dopredu nevedel, ktoré to budú. Pozrite si tiež [zoznamy najväčších a najúspešnejších firiem](https://americanbusinesshistory.org/most-valuable-companies-the-last-25-years/) v rôznych obdobiach: firmy a trendy nepredvídateľne prichádzajú a odchádzajú.

