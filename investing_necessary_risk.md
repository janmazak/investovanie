## Investovať do rizikovejších aktív je nutné

V živote je mnoho skvelých vecí, ktoré možno získať len podstúpením rizika. Keď si vyberiem životného partnera, viem, že v budúcnosti môžu prísť hádky, rozčarovanie, frustrácia, a rôzne životné okolnosti môžu viesť k rozpadu vzťahu či dlhým rokom stráveným v nešťastnom partnerstve. Mať dieťa je veľké dobrodružstvo, často s dobrým koncom, ale tiež tu máme autistov, deti závislé od drog atď., a aj bežné dieťa občas potrápi rodičov až po hranice ich možností. Na získanie priateľov sa treba otvoriť a riskovať zranenie či smútok. Zvolenú školu sa možno nepodarí doštudovať, kariéra môže vypáliť úplne inak, ako si človek na začiatku prestavoval. A nejde len o veľké veci. Keď si vyberám knihu z knižnice, riskujem, že bude nudná či nechutná. Keď si objednám v reštaurácii neznáme jedlo, možno bude hnusné a oľutujem peniaze, čo zaplatím --- ale čo je alternatíva, chlieb a cestoviny do konca života? Ak cestujem, možno utrpím autonehodu, strávim noc na letisku alebo ma okradnú --- ale ak ostanem sedieť doma, prídem nielen o riziká, ale aj o benefity. Keď mením zamestnanie, robím to v nádeji na vyšší plat, lepšie podmienky atď., ale ktovie, akí budú kolegovia či šéf? Ak si vyberám jednu z viacerých alternatív, čo ak tie zamietnuté by boli bývali lepšie?

Vyberte si zopár vlastných aktivít či rozhodnutí a preskúmajte, aké riziká ste pri nich podstúpili.

Zhrňme to: keďže do budúcnosti nevidíme, všetky rozhodnutia prinášajú nielen nádej na pozitívny výsledok, ale aj riziká, neraz veľmi významné (a aj tak do toho ľudia idú). Inak to nie je ani vo finančnej oblasti.

Vďaka vyspelej západnej spoločnosti možno peniaze bezpečne držať na účte či termínovanom vklade v banke, so štátom garantovanou ochranou vkladov. S tým sú spojené dva problémy:
1. Keďže riziko je minimálne, nemožno čakať veľké výnosy --- ľudia bohatnú takmer výlučne vďaka tomu, že podstupujú riziko, a za to dostávajú odmenu nazývanú [_riziková prémia_](./risk_premia.md) (_risk premium_; tento pojem je jeden z kľúčových).
2. Inflácia --- pôvodný vyznam tohto slova je rast peňažnej zásoby (inflation, nafukovanie), ale dnes sa využíva najmä na vyjadrenie rastu cien. Ten s rastom peňažnej zásoby dosť úzko súvisí: keď je množstvo tovaru obmedzené a peňazí pribúda, ceny rastú, lebo peniaze sú relatívne menej hodnotné; toto sa niekedy prejaví v raste cien spotrebiteľských tovarov, inokedy napríklad v raste cien nehnuteľností (a ešte sú tu výnimky ako Japonsko, kde napriek všetkému pridávaniu peňazí do systému ceny tovarov nerástli vyše 20 rokov, ale už aj na nich v r. 2022 došlo). Inflácia má jednu nepríjemnú vlastnosť: občas prudko nepredvídateľne vyskočí a výrazne znehodnotí bezpečne uložené peniaze.

Existujú ľudia, ktorí investičné riziko podstupovať takmer nemusia. Napríklad ak máte sto miliónov v inflačne chránených štátnych dlhopisoch. To sa však väčšiny z nás netýka.

Je kľúčové uvedomiť si, že hocijako máte majetok uložený, nejaké riziká podstupujete, a to aj keď o nich neviete. "Neinvestovať" a nechať peniaze v hotovosti doma či na účte v banke znamená, že podstupujete veľké riziko, že ich znehodnotí inflácia; naopak vyhýbate sa trebárs podnikateľskému riziku. Dokonca aj nemať žiaden majetok, či mať viac dlžôb ako majetku, znamená podstupovanie finančných rizík (potrebujete v budúcnosti z niečoho žiť).

>	Dívajte sa preto aj na neinvestovanie ako na vedomé rozhodnutie (zväčša chybné).

Typický príklad neaktivity: ak nešetrím nič na dôchodok, úplne sa spolieham na štát, že ma nenechá umrieť hladom (prípadne príbuzných). To možno áno, ale životný štandard bude mizerný kvôli demografii (veľa dôchodcov a málo pracujúcich). Oveľa viac dáva zmysel riziko rozložiť, napr. vstupom do indexového fondu v 2. pilieri, a k tomu ešte usporiť aj čosi navyše a investovať to mimo štátnych schém, najlepšie v zahraničí (na rozdiel od štátneho dôchodku tento majetok možno zanechať dedičom).

Rizikové aktíva ako akcie majú atraktívne výnosy práve preto, že investovanie do nich zahŕňa riziko. Keby akcie nikdy nepoklesli, všetci by to vedeli a boli by za ne ochotní zaplatiť ďaleko viac, čo by spôsobilo mizerné budúce výnosy. Buďme teda radi, že existujú aj aktíva s vysokou volatilitou (veľkými cenovými pohybmi) a rizikom --- práve toto dáva každému šancu zbohatnúť či aspoň rozmnožiť úspory.

> "If you don't find a way to make money while you sleep, you will work until you die." (W. Buffett)

Budúca inflácia sa [ťažko predpovedá](https://www.piie.com/sites/default/files/styles/slimmed_natural/public/gagnon_2021-06-10_fig1.png?itok=B1xSGqdt). Najmä jej prudké či výrazné vzostupy. Sú však dôvody domnievať sa, že inflácia bude nezanedbateľná.
* Inflačný cieľ centrálnych bánk, napr. ECB, je 2%. Čítate dobre, centrálne banky sa snažia, aby ceny mierne rástli a peniaze sa znehodnocovali. Dôvodom je najmä obava z deflácie (poklesu cien), ktorá v minulosti súvisela so značnými ekonomickými škodami. Celý problém je veľmi zložitý a nikto mu úplne nerozumie, ale obavy súvisiace s poklesom cien sa týkajú [_deflačnej špirály_](https://www.investopedia.com/terms/d/deflationary-spiral.asp#:~:text=A%20deflationary%20spiral%20is%20a,demand%2C%20and%20still%20lower%20prices.): ak ceny klesnú, spotrebitelia prestanú nakupovať a očakávajú ďalší pokles cien. Tento pokles dopytu spôsobí, že firmy prerábajú peniaze (tržby klesli, fixné náklady nie), a v zúfalstve naozaj znížia ceny v snahe predať aspoň niečo, aby aspoň čiastočne pokryli fixné náklady (t.j. náklady, ktoré majú bez ohľadu na to, či niečo vyrábajú, napr. úroky z úverov, platy zamestnancom s pevnou pracovnou zmluvou atď.). Zároveň firmy prepúšťajú zamestnancov, tí zostanú bez mzdy a znížením svojej spotreby ďalej znižujú dopyt po produktoch firiem. Môže to viesť to k rozsiahlym krachom celých priemyselných odvetví a rozpadu štruktúry ekonomiky.
* Centrálne banky majú len obmedzené možnosti obmedzovať infláciu: ak sa im situácia vymkne z rúk a inflácia rastie, asi najsilnejšie opatrenie je zvýšenie úrokových sadzieb (aby stiahli peniaze z ekonomiky, napr. na termínované vklady, zvýšili cenu úverov, napr. spotrebných, a utlmili tak rast spotreby, dopytu a cien). Lenže to zvyšuje náklady štátov i firiem na splácanie úrokov z dlhov, a keďže všetci majú dlhov po milú Jarmilu, výrazné zvýšenie sadzieb by mnohých raz-dva dostalo do platobnej neschopnosti. Preto centrálne banky môžu sadzby zvýšiť len mierne. Neraz sa im nedarí udržať infláciu okolo stanovených 2% a je vyššia.
* Silný argument v prospech udržiavania inflácie na úrovni niekoľkých percent je, že _mzdy nie sú flexibilné smerom nadol_ --- ľudia si nenechajú znížiť plat. Drvivá väčšina ľudí radšej akceptuje zvýšenie platu o 2% pri 4% inflácii, než zníženie platu o 2% pri 0% inflácii (hoci v oboch prípadoch si kúpia o rovnaké 2% menej). Keď sa niektoré priemyselné odvetvie dostane do ťažkej situácie (klesá odbyt), rovnováhu možno nastoliť tým, že klesnú ceny produktov tohto odvetvia (a vzrastie tak dopyt po nich). Lenže pokles cien musí byť spojený s poklesom nákladov, inak sa firmy dostanú do straty a postupne skrachujú úplne. Na väčšinu nákladov firma žiaden vplyv nemá (sú pre všetkých rovnaké, napr. cena energie), takže typicky najvýznamnejšie opatrenie je zníženie miezd alebo prepúšťanie. Lenže pri znížení miezd začnú všetci vykrikovať, ako je to neakceptovateľné (napr. odbory a politici smerom k socialistickej strane spektra), takže znížiť mzdy je zväčša nepriechodné. Ak však máme infláciu, firme stačí, že zastaví rast nominálnych platov, a inflácia z nich postupne bude ukrajovať, čiže reálne k poklesu dôjde.
* Ďalší silný argument je vysoký štátny dlh väčšiny štátov. Ten sa dá riešiť zvýšením sadzieb daní (sotva priechodné, dane sú pomerne vysoké už teraz a bolo by veľmi ťažké politicky presadiť významné zvýšenie), alebo znížením štátnych výdavkov (hardly ever happens), alebo rastom ekonomiky (dlh ostane, ale bude relatívne nižší v porovnaní s celkovou produkciou a daňovými príjmami; vyspelé krajiny však dlhodobo rastú len veľmi málo a v budúcnosti to môže byť ešte horšie kvôli klesajúcemu obyvateľstvu), alebo vysokou infláciou (dlh nominálne ostane, ale vybraté dane rastú spolu s infláciou, hoci percento dane ostane rovnaké). Tento problém je komplexný a netreba si navrávať, že mu dostatočne rozumieme (môžete si prečítať o [_financial repression_](https://www.investopedia.com/terms/f/financial-repression.asp), ak chcete chápať o kúsok viac). Faktom však ostáva, že vysoká inflácia znižuje reálnu hodnotu štátneho dlhu, a preto niektorí aktéri v systéme sú motivovaní vyššiu infláciu vyvolať, udržať či nepotláčať.

Na záver citát od W. Buffetta:
>   Paper money can see its value evaporate if fiscal folly prevails. In some countries, this reckless practice has become habitual, and, in our country’s short history, the U.S. has come close to the edge. Fixed-coupon bonds provide no protection against runaway currency. Businesses, as well as individuals with desired talents, however, will usually find a way to cope with monetary instability as long as their goods or services are desired by the country’s citizenry. So, too, with personal skills. Lacking such assets as ... medical or legal skills ..., I have had to rely on equities throughout my life. In effect, I have depended on the success of American businesses and I will continue to do so.
