# Neriaďte sa makroekonomickými predpoveďami

Makroekonómia sa zaoberá ekonomikou ako celkom (kým mikroekonómia skúma individuálne rozhodnutia jednotlivcov či firiem).
Typické makroekonomické témy sú vývoj úrokových sadzieb, štátny a agregátny korporátny dlh, národný produkt, nezamestnanosť či medzinárodný obchod.

Jediná dobre predvídateľná vec v tejto oblasti je demografia. Všetko ostatné má históriu extrémne nespoľahlivých predpovedí. Typická situácia: predvídame pokračovanie súčasného trendu, pár rokov triafame, potom zrazu príde zlom a práve, keď by sme to potrebovali najviac, naše predpovede nestoja za nič. Makroekonomické prognózy produkuje trh, špecialisti a niektoré inštitúcie, ale nespoľahlivé sú všetky. Napríklad FED, centrálna banka USA, je primárne zodpovedný za predpovedanie a kontrolu inflácie a nastavovanie úrokových sadzieb. Pritom nielenže sa FEDu nedarí kontrolovať infláciu, ale nedokáže predvídať ani vlastné rozhodnutia pár mesiacov dopredu. Na ilustráciu nespoľahlivosti stačí uviesť jediný [obrázok](https://www.economist.com/content-assets/images/20240127_FNC177.png), ktorý zachytáva, ako trhy nedokázali v podstate v žiadnom bode za posledných 20 rokov predvídať vývoj úrokových sadzieb.

Vykašlite sa na makroprognózy. Ak kupujete akcie na desaťročia, na makrovývoji nezáleží --- presnejšie, neviete zlepšiť svoje investičné výsledky predvídaním makroekonomiky. Je napr. známe, že krajiny s najväčším rastom HDP majú zďaleka nie najlepšie investičné výnosy. To nakoniec vôbec nie je prekvapivé --- ak sa zhodneme na očakávaniach budúceho vývoja, tak tieto očakávania sú zohľadnené v ocenení akcií a iných aktív, a to platí aj pre očakávania týkajúce sa makroekonomiky. A medzi bohatými investormi len zriedka nájdete niekoho, kto zbohatol práve na základe využitia makroekonómie: niektorí mali šťastie, niektorí rozumejú aplikovanej mikroekonómii v špecifickom odvetví, ďalší nasadli na správny trend. A hlavne vytrvali robiť to dlho: z matematických vlastností exponenciálnej funkcie (zložené úročenie) vyplýva, že väčšinu ziskov dosiahnete na konci, v posledných rokoch investovania.

V zjavne extrémnych situáciách má význam zohľadniť aj makroekonomickú situáciu. Napríklad kupovať dlhopisy s viac ako 10 rokmi do splatnosti v čase, keď sú úrokové sadzby záporné, vyzerá ako poriadna hlúposť. Nie však preto, že sme si istí, čo sa v budúcnosti stane, ale že vieme, čo by sa mohlo stať: vysoká pravdepodobnosť nárastu úrokových sadzieb vs. prakticky nulová šanca na ďalší pokles sadzieb, čiže majiteľ takého dlhopisu nesie veľké riziko, ktoré nie je kompenzované šancou na odmenu. (Investovaním primárne do akcií a trocha do krátkodobých dlhopisov sa viete vyhnúť množstvu problémov, o.i. tomuto.)
