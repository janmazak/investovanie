Denné obchodovanie (daytrading, intraday trading) je forma obchodovania na finančných trhoch, pri ktorej obchodník vlastní cenný papier či iný inštrument veľmi krátko (sekundy až hodiny) s cieľom dosiahnuť rýchly zisk. Bežne sa takto obchodujú akcie, menové páry (forex), komoditné kontrakty či opcie.

Dennému obchodovaniu sa vyhýbajte. Drvivá väčšina ľudí na tom len prerába peniaze. Preto majú brokeri povinnosť zverejňovať, aká časť ich obchodných účtov má stratu --- typicky to býva okolo 80%, ale toto číslo ovplyvňuje survivorship bias --- neúspešní traderi zatvárajú obchodné účty viac ako úspešní.

Zopár [štatistík](https://tradeciety.com/24-statistics-why-most-traders-lose-money):
* 40% would-be traderov končí už po mesiaci.
* 80% končí do 2 rokov (a nie zato, že by mali zarobené dosť na zvyšok života).
* 93% končí do 5 rokov.
* Priemerný trader má ročný výnos o 6.5% nižší ako akciový trh.
* V priemere je za daný rok ziskových len 1.6% traderov. (Nie však v každom roku tí istí.)
* Po zohľadnení daní a poplatkov zarába konzistentne menej ako 1% traderov.
* Aj traderi, ktorí vykazujú 10 rokov strát, v tom neraz pokračujú. 

Tieto smutné štatistiky majú aj silné teoretické vysvetlenie.

* Ide o hru s nulovým súčtom: niekto na tom zarobí a iný prerobí. (Oproti tomu dlhodobé investovanie do akcií prináša investorovi podiel na ziskoch firiem a tvorbe ekonomických hodnôt.) Môžete si byť istí, že na trhu je dostatok hráčov s lepším zvládaním emócií, lepšími počítačmi, lepšími stratégiami ako vy. A nie, nik z nich sa s vami nepodelí o skutočné tajomstvá, pretože väčšina stratégií nie je škálovateľných (fungujú len s malým kapitálom).

* Nedá sa vyčísliť ani dobre ustrážiť riziko. Nepredvídané udalosti môžu viesť k prudkým pohybom na akciovom trhu (aj niekoľko percent agregátne a desiatky percent pre jednotlivé inštrumenty). Typický nástroj, ktorý traderi používajú na kontrolu rizika, je stop loss (automatický predaj v prípade poklesu ceny). Lenže v prípade skokového poklesu stop loss nechráni. Ani v prípade, že veľa ľudí chce predávať a nikto nechce nakupovať (čiže obchod spustený stop lossom nemá protistranu). Navyše tradera nič nechráni pred opakovanými stratami, hoci limitovanými cez stop loss. 

* Daytrading vyžaduje neustálu pozornosť a analýzu trhových dát, čo je časovo veľmi náročné. Obchodníci musia počas dňa sledovať grafy, správy a indikátory, aby správne načasovali svoje obchody (na rozdiel od akciových investorov, ktorí sa na svoju investíciu nemusia dívať ani raz ročne). Čas strávený tradingom väčšina investorov nezohľadňuje pri výpočte ziskov a strát, ale keby to spravili, štatistiky vyššie budú ešte zúfalejšie.

* Psychologický tlak: daytrading prináša vysokú emocionálnu záťaž, pretože rozhodnutia sa prijímajú v rýchlom slede a každý obchod môže znamenať veľkú stratu. Neustály stres vedie k chybám a dlhodobo sa podpíše na zhoršenom zdraví. Drvivá väčšina ľudí na toto nie je stavaná; môžete napríklad roky trénovať za hokejistu, mať silu, rýchlosť a iné fyzické atribúty, ale ak nedokážete v zlomku sekundy robiť konzistentne dobré rozhodnutia ("skating where the puck is going to be"), nikdy z vás úspešný profesionálny hokejista nebude.

* Kvôli transakčným poplatkom je hra vopred nastavená proti vám. Povedzme, že viete trafiť pohyb trhu tak, že pri 100 obchodoch zarobíte 51 a prerobíte 49 (toto má šancu tak top 1% traderov), čiže zisk 2%. Lenže ak na poplatkoch zaplatíte 3%, tak ste stále vo výraznej strate. Daňový systém je tiež nastavený v neprospech tradingu (žiadne oslobodenia ako pri investovaní do akcií apod.).

Ak vás nepresvedčili čísla ani vysvetlenia, ešte [príbeh tradera](https://www.reddit.com/r/algotrading/comments/12crhck/my_reality_of_trading_and_how_i_wish_i_had_never/), ktorý to po 6 rokoch vzdal.
