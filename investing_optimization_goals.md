## Čo pri investovaní optimalizujeme?

Klasické finančné modely sa snažia maximalizovať zisk. To však pre väčšinu ľudí nie je relevantné kvôli [_marginálnej utilite_](https://www.investopedia.com/ask/answers/072815/what-marginal-utility-income.asp): z prvého zarobeného milióna máte oveľa viac úžitku ako z druhého. Navyše pri šetrení na dôchodok vás menej ako maximalizácia majetku zaujíma pravdepodobnosť toho, že neumriete od hladu --- nakoľko lákavá sa vám zdá možnosť mať s pravdepodobnosťou 3/4 dvojnásobný dôchodok, ak to zároveň znamená, že pravdepodobnosť nulového dôchodku bude 1/4?

Veľmi dobrou pomôckou pri lepšom pochopení možných výsledkov investovania sú [Monte Carlo simulácie](https://www.portfoliovisualizer.com/monte-carlo-simulation). Uvidíte z nich nielen priemerný očakávaný výnos, ale tiež distribúciu možných výnosov (čiže aká je šanca, že na dôchodku nebudete mať ani na jedlo). Nezabudnite však, že ide len o pomerne jednoduchý model --- realita sa môže výrazne líšiť.

Treba si dávať pozor na všetky výpočty, ktoré uvažujú len o priemernom, resp. očakávanom výsledku. Priemer (stredná hodnota) nemusí byť dosiahnuteľný (triviálny príklad: pri hode kockou očakávame v priemere 3.5, ale táto hodnota nemôže padnúť). Rozhodovanie na základe priemeru tiež môže viesť k podstupovaniu rizík, ktoré investícia nemusí prežiť --- kombinácia veľmi vysokého zisku v zriedkavom prípade a nízkej pravdepodobnosti jeho dosiahnutia môže viesť k ľubovoľne vysokému aritmetickému priemeru. Užitočnejšie je sledovať medián a výskyt zriedkavých výrazne negatívnych udalostí.

Pri investovaní treba zohľadniť, akým rizikám sa vystavujete v iných oblastiach života. Ak ste učiteľ s bezpečným štátnym platom, môžete podstúpiť viac podnikateľského rizika pri investovaní; ak vašu rodinu živí len firma v cyklickom odvetví, je vhodné sa poohliadnuť pri investovaní po iných zdrojoch rizika. Naivná snaha o maximalizovanie výnosov môže viesť k veľmi nevyváženému rizikovému profilu.

Inšpirovať by vás mohol aj [príbeh H. Markowitza](https://jasonzweig.com/what-harry-markowitz-meant/?utm_source=chatgpt.com), ktorý dostal Nobelovu cenu za model alokácie aktív. Jeho model rieši nasledovný problém: Máme niekoľko druhov aktív, pri ktorých poznáme očakávané výnosy, historické výkyvy (volatilitu), a nakoľko sú ich výnosy nezávislé (korelácia). Chceme pre danú mieru rizika maximalizovať výnos (resp. pre daný výnos minimalizovať riziko). Aký mix aktív máme zvoliť pre svoju investíciu?

Markowitzov model (mean-variance, efficient frontier, MPT) je matematicky elegantný a naozaj odpovedá na zadanú otázku. Má však zásadné nedostatky pre praktické použitie. Je veľmi citlivý na zmeny vstupných parametrov (numerická nestabilita): stačí trocha zmeniť zopár korelácií a zrazu dostaneme celkom iný mix aktív na výstupe. Pritom tie vstupné parametre môžeme len odhadovať, a nevieme to spraviť spoľahlivo: ak zoberieme historické dáta z krátkeho obdobia, nebudú v nich zohľadnené zriedkavé udalosti; ak zoberieme dáta z dlhého obdobia, budú tam zase dávno neplatné veci, keďže svet sa medzitým zmenil.

Keď sa Markowitza v r. 1952 spýtali, ako alokuje svoje portfólio, odpovedal:
> I should have computed [the historical data] and drawn an efficient frontier. Instead, I visualized my grief if the stock market went way up and I wasn't in it --- or if it went way down and I was completely in it. My intention was to minimize my future regret. So I split my contributions 50/50 between bonds and equities.

Táto odpoveď je veľmi múdra, lebo reflektuje, že priorita pri investovaní musí byť zvládanie vlastných emócií. Drobné zlepšenie výnosov získané zmenou alokácie je sekundárne, ak neustojíme tie dva-tri kľúčové veľké výkyvy na akciovom trhu, čo nás počas života čakajú. 

Avšak pozor: táto odpoveď nedáva návod na to, ako investovať dnes. Krajiny sú oveľa viac zadlžené, vysoké úrokové sadzby by neustáli, preto už niekoľko desaťročí sú výnosy z dlhopisov chabé a dáva zmysel viac preferovať akcie. Nedáva ani univerzálny návod pre každého: napr. pre mladých ľudí dáva zmysel mať v prvých rokoch v akciách 100% investičného portfólia (či dokonca si na investovanie požičať) a k dlhopisom sa obrátiť až neskôr, takáto stratégia by však mohla byť pre amerického dôchodcu bez štátnej penzie finačne zničujúca.

