# Vyhýbajte sa poplatkom

Výška poplatku je [najlepším známym prediktorom](https://sg.morningstar.com/sg/news/154499/how-fund-fees-are-the-best-predictor-of-returns.aspx#:~:text=The%20expense%20ratio%20is%20the,returns%20%E2%80%93%20and%20our%20data%20agrees.) výnosov podielového fondu: čím vyšší poplatok, tým horšie výnosy pre investorov.

Nákladom súvisiacim s investovaním venujeme len málo priestoru, lebo v dnešnej dobe sú poplatky nízke až zanedbateľné (ak si vyberiete správne investičné nástroje; banky stále predávajú kopu nevýhodných produktov). Najbežnejšie náklady sú tieto:

* Poplatky pri vzniku investície a jej predaji. Pri obchodoch na burze okolo 5 eur (pri investovanej sume do desiatok tisíc eur, čiže bežne do 0.5% z investovanej sumy). Niektorí brokeri však ponúkajú obchodovanie s vybranými inštrumentmi zdarma, napr. [XTB](https://www.xtb.com/sk/etf) pre ETF do obmedzenej mesačnej sumy. Ak by ste obchodovali často, transakčné náklady môžu zožrať väčšinu vášho zisku, ale tu sa bavíme o investícii na mnoho rokov.

* Priebežné poplatky za správu fondov. Staršie podielové fondy bežne aj 2%, staršie ETF 0.2 až 0.5%, nové ETF do 0.2%. Tieto poplatky sú ďaleko škodlivejšie ako tie jednorazové: pri investícii na 40 rokov spôsobí poplatok 0.5% ročne na akciovom ETF zníženie zarobenej sumy aj o 17%. Ak máte k dispozícii kvalitné ETF s poplatkom do cca 0.1% ročne, napr. [EUNL](https://www.ishares.com/uk/individual/en/products/251882/ishares-msci-world-ucits-etf-acc-fund), [SXR8](https://www.ishares.com/uk/individual/en/products/251882/ishares-msci-world-ucits-etf-acc-fund) alebo [WEBN](https://www.amundietf.se/en/professional/products/equity/amundi-prime-all-country-world-ucits-etf-acc/ie0003xja0j9), prečo by ste používali inštrumenty s vyšším poplatkom?

* Priebežné poplatky za správu portfólia či obchodného účtu. U väčšiny brokerov nula (niekedy podmienené tým, že máte investovaných dostatočne veľa peňazí, napr. 100 000 dolárov). Horšie je to v bankách. Napr. [George od SLSP](https://www.slsp.sk/sk/ludia/investovanie/etf-fondy#/8457b7/id/poplatky), kde možno ľahko investovať do indexových fondov, si účtuje 0.6% ročne. Ak nepotrebujete veci ako osobný kontakt, je to oproti brokerom citeľne nevýhodné. Ale stále lepšie takto, ako neinvestovať vôbec --- možno vaši rodičia dôverujú SLSP a presvedčíte ich na akcie aspoň takto.

* Poplatky za menovú konverziu. Niekedy schované v podobe nevýhodného kurzu u brokera; neraz aj viac ako 2%. Najlepšie je nerobiť zbytočné menové konverzie a investovať do ETF obchodovaného v EUR. Výrazne to tiež zjednoduší prípadnú daňovú administratívu.

* Bankové poplatky. Niektorí brokeri majú spoplatený vklad či výber z obchodného účtu, prípadne kartové transakcie.

* Dane. Pred investovaním si vždy preverte aktuálne zákony. Väčšina krajín v nejakej podobe zvýhodňuje investovanie. Napr. v SR (r. 2024) sa neplatí daň z príjmu po predaji na burze obchodovaného cenného papiera, ktorý investor vlastnil viac ako 1 rok (toto oslobodenie sa nevzťahuje na neverejné cenné papiere ani klasické podielové fondy); v ČR sú to tuším tri roky; v USA majú zvýhodnené obchodné účty, z ktorých pred dôchodkom nemožno vyberať peniaze, ale medzitým sa neplatí daň z kapitálových ziskov. V SR máme symbolické oslobodenie pre 180 eur ročne pre vklady do 3. piliera (vzhľadom na výšku poplatkov v 3. pilieri však dáva zmysel využiť ho asi len vtedy, keď prispieva aj zamestnávateľ a svoj príspevok podmieňuje príspevkom zamestnanca). Kľúčové je vnímať, že zdaňovanie až na konci je výhodnejšie ako priebežné platenie dane (za predpokladu rovnakej sadzby dane).

Poznámka: Ak sa nedokážete kontrolovať a máte sklon vybrať investované peniaze a minúť ich, alebo neustále zasahovať do toho, čo vlastníte, potrebujete produkt, ktorý vám to znemožní, aj keby vás to stálo poplatky navyše. Zvážte napríklad [európsky dôchodkový produkt](https://nbs.sk/dohlad-nad-financnym-trhom/dohlad/dochodkove-sporenie/celoeuropsky-osobny-dochodkovy-produkt-pepp/) --- má menšie riziko nevhodných štátnych zásahov ako slovenský 3. pilier. Prípadne nejaké investičné sporenie, z ktorého nie je možné len tak vybrať peniaze (podľa možnosti také, čo ponúka indexové fondy).
