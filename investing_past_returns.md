# Neverte historickým výnosom

Minulé výnosy nie sú zárukou budúcich. Nespoliehajte sa na to, že ak sa nejakej investícii (firme, oblasti podnikania, triede aktív) darilo v minulosti, bude sa jej podobne dariť aj v budúcnosti. Je s tým spojeným niekoľko zásadných problémov.

1. *Experiment of one*. Vo fyzike či iných prírodných vedách vieme opakovať experiment v dobre kontrolovaných podmienkach a skúmať, ktoré faktory ovplyvňujú jeho priebeh. V spoločenských vedách ako ekonómia sme však zväčša obmedzení na pozorovanie unikátnej situácie, ktorá sa presne v tej istej podobe už nikdy nezopakuje. Nedokážeme izolovať faktory, ktoré vplyv majú či nemajú, ani nastaviť podmienky. Zovšeobecnenia z malého počtu pozorovaní bývajú veľmi nespoľahlivé.

2. *Reversion to the mean.* Aktíva, ktorým sa darilo dobre, majú sklon rásť v budúcnosti menej, a naopak tie, ktorým sa nedávno darilo zle, zase viac. Ak máte odvetvie, kde je vysoká návratnosť kapitálu (vysoké marže, ľahké zárobky, vysoký dopyt a malá ponuka apod.), ostatní sa doň snažia natlačiť. Následne stúpne produkčná kapacita a nedostatok sa zmení na nadbytok, čo vedie k poklesu cien, marží, zárobkov. Naopak, v odvetví, ktoré trpí nadbytkom produkčnej kapacity a mizernými vyhliadkami, sa prepustia zamestnanci, pozatvárajú prevádzky, skrachujú najmenej efektívni poskytovatelia a táto samokorekcia zase vedie k vyšším ziskom a lepšej perspektíve pre tých, čo prežili. 
Druhým dôvodom na reverziu k priemeru je psychológia investorov. Ľudia majú sklon k stádovitému správaniu a k tomu, že veci niektorým smerom preženú. Napríklad vytvorili internetovú bublinu okolo roku 2000: firmy boli šialene drahé len zato, že mali webstránku, dokonca aj keď nemali žiadne tržby či produkt, iba akúsi víziu budúcnosti. Keď sa ukázalo, že očakávania sú prehnané, ceny ich akcií začali klesať, a zrazu ľudia v panike akcie predávali hlava-nehlava, čím ešte zrýchlili pokles cien akcií. 

3. *Survivorship bias.* Keď sa dívate len na tých, čo prežili, ľahko získate mylnú predstavu o tom, aké sú veci v skutočnosti náročné. Napríklad vidíte prosperujúcu reštauráciu a poviete si, že super biznis. Lenže [60% reštaurácií sa nedožije ani jediného roka](https://jalebi.io/why-do-restaurants-fail/#:~:text=A%20restaurant's%20success%20rate%20is,those%20remaining%20do%20not%20survive.)! Podobne vidíme zopár úspešných investorov, ktorým sa už niekoľko rokov po sebe darilo. Lenže ak vezmete milión ľudí a necháte ich náhodne tipovať hod mincou, po 10 hodoch stále nájdete v priemere 1000 takých, čo všetko trafili, a po 20 hodoch sa stále jeden nájde. Bude dávať rozhovory do novín a písať knihy o tom, ako tipovať výsledok hodu mincou, a pritom to všetko budú žvásty.

4. *Outliers.* Zriedkavé udalosti v dátach zväčša nevidno. Ak sopka vybuchne raz za 200 000 rokov, v historických dátach o tom najskôr nebude nič. V oblasti investícií si napríklad vezmite výnosy dlhopisov za cca 40 rokov medzi 1980 a 2020 --- prakticky celé toto obdobie klesali úrokové sadzby, z cca 20% až pod nulu. To masívne pomohlo výnosom dlhopisov (keď úroky klesajú, ceny existujúcich dlhopisov s vyšším nominálnym úrokom rastú). Je však isté, že sa to už nezopakuje. Akciové trhy mali priemerný ročný výnos za posledné storočie cca 10% --- ale kto vie, čo sa stane počas najbližšieho storočia? Azda ešte nikdy sme neotestovali, ako funguje demokracia a kapitalizmus pri chronicky klesajúcom obyvateľstve. Pozrite si tiež Talebov [príbeh o moriakovi](https://hedgenordic.com/2020/11/happy-thanks-giving-nassim-talebs-take/): celý rok všetko fajn a zrazu Thanksgiving.

5. *Momentum.* Občas sa veci začnú hýbať jedným smerom a dlho sa tohto smeru držia, aj viac, než by sa dalo očakávať. Platí to aj pre investície. Tento efekt, známy ako [momentum](https://en.wikipedia.org/wiki/Momentum_investing), je protichodný k reversion to the mean. Kombinácia týchto dvoch efektov ukazuje, že sa nedá spoliehať ani na jeden z nich; občas prevláda reversion, občas momentum, a spoľahlivo to predvídať nevie nik.

6. *Data mining.* Ak vytvárate nový rules-based index, ktorý nejakým spôsobom reprezentuje investičné faktory vysvetľujúce trhový výnos, veľmi záleží na detailoch. Tie sú neraz zvolené tak, aby vychádzali krásne historické výnosy --- vyskúšame veľa rôznych drobných modifikácií či hodnôt parametrov a vyberieme, to, čo vyzerá pri spätnom pohľade najlepšie. Z očakávania trebárs 3% extra výnosu sa však po vzniku fondu, ktorý nový index sleduje, stane oveľa menej, [možno aj -1%](https://papers.ssrn.com/sol3/papers.cfm?abstract_id=3622753).

6. Keď skúmate historické dáta, nikdy nie je jasné, aký dlhý časový rad brať do úvahy. Ak vezmete krátky, nie sú v ňom zriedkavé udalosti, ktoré sa odohrali dávnejšie. Ak vezmete dlhý, sú v ňom staré dáta, ktoré už možno nie sú v súčasnom svete relevantné. Historická skúsenosť je tak dobrá na indikáciu niektorých rizík a vytvorenie hrubej predstavy o realistických výnosoch, ale nie ako podklad pre časté zmeny rozhodnutí (napr. každoročnú obmenu investícií).

Na druhej strane do akcií neinvestujete čisto na základe nejakých historických čísel. Je to investícia do ľudskej vynaliezavosti, do vlastníctva vzácnych zdrojov. Vaše rozhodnutie nerobíte tak, že pri výnose 10% investujem všetky úspory, ale pri 8% už vôbec nič. Presné výnosy nevieme predvídať, ale vieme, že vlastniť vzácne veci, ktoré produkujú čosi hodnotné (pôdu, budovy, bane, továrne, elektrárne, firmy s know-how v oblasti softvéru či služieb atď.), je dlhodobo výhodné. Navyše to nemá žiadnu podobne dobrú stáročiami preverenú alternatívu.
