# Poistenie

Poistenie (ako idea) je úžasná vec. Praktická realizácia tejto idey miestami dosť pokrivkáva, ale napriek všetkým nedostatkom sú mnohé situácie, v ktorých poistenie dáva zmysel. Tiež mnohé, keď zmysel nedáva.

Pozorovanie kľúčové pre pochopenie poistenia: **poistenie presúva majetok z dobrých scenárov do zlých**.
* Ak si platím 500 eur ročne za havarijné poistenie pre auto, mám sa horšie o 500 eur vo všetkých scenároch, kde nedôjde k poistnej udalosti. Ale v scenároch, kde auto pri nehode rozbijem, sa mám o desiatky tisíc eur lepšie, lebo poisťovňa miesto mňa zaplatí škodu.
* Ak platím úrazové poistenie, mám trebárs o 100 eur ročne menej, ak sa mi nič nestane, ale v prípade úrazu vedúceho k invalidite a neschopnosti pracovať dostanem povedzme 100 000 eur a môžem žiť z výnosov z investícií.

Toto presúvanie majetku niečo stojí: časť zaplatenej sumy padne na administráciu a iné náklady, časť je zisk poisťovne. Preto nemôže dávať zmysel poistiť sa voči úplne všetkému. Ilustračný príklad: firma, ktorá vlastní 1000 bytov v rôznych krajinách, môže tieto byty nepoistiť. Je pravda, že niekoľko z nich, povedzme 1%, bude poškodených povodňami a požiarmi, ale ak by poistenie všetkých bytov stálo 2% z ich hodnoty, tak tejto firme sa poistenie možno nevyplatí. (Scenáre, kde by sa poistenie vyplatilo, zahŕňajú škody výrazne vyššie než čokoľvek očakávateľné, a sú veľmi zriedkavé. Neraz aj vylúčené z náhrady škody, napr. vojny.)

Predstavme si, že mám na účte voľných 1000 eur. Scenáre, kde potrebujem nečakane kúpiť jedlo či lieky za 40 eur, tak už nepredstavujú riziko. Nemusím sa preto voči týmto udalostiam poisťovať. Ak mám milión, neriešim už ani to, že kompletne rozbijem auto za 50 000 --- nemusím mať havarijné poistenie, veselo si kúpim novší model. Ak mám desať miliónov, možno nepotrebujem ani žiadne životné poistenie, moja rodina je zabezpečená, aj keď umriem. A vo všetkých scenároch, kde neumriem ani nerozbijem auto, budem na tom lepšie vďaka tomu, že som neplatil poistenie.

Poistenie má význam len pre riziká, ktoré ma naozaj zasiahnu, resp. sa z nich neviem spamätať bez pomoci zvonku. Solídna finančná rezerva (napr. ročný rodinný príjem na sporiacom účte plus ročný príjem v bezpečných dlhopisoch) pokrýva všetky drobnosti typu pokazené spotrebiče, drobné detské zranenia, bežná hospitalizácia v nemocnici či iný krátkodobý výpadok príjmu. Na tieto veci existuje poistenie, ale je drahé (lebo sa vyskytujú často) a administrácia zabije veľkú časť ich pozitívneho efektu (komu sa chce hodiny riešiť extra papiere pre poisťovňu?), preto sa takýmto nepotrebným poisteniam treba vyhnúť.

Naopak, ak je na mne niekto finačne závislý, povedzme malé dieťa, je vhodné mať vysokú sumu na životnom poistení pre prípad smrti. (Je možné zvaliť bremeno na príbuzných, ale je to nefér: ak som mohol mierne ubrať zo svojho bohatstva v dobrých scenároch poistením, a nespravil som to, čo to o mne hovorí?) Ak nemám oveľa viac než svoju nehnuteľnosť, rozhodne ju chcem mať poistenú, ak sa to dá pri čo len trocha rozumných podmienkach. Tiež dáva zmysel platiť rizikové úrazové poistenie s progresiou a vysokou sumou pre dieťa: ak sa kvôli úrazu stane invalidom, poisťovňa vyplatí povedzme 200 000 eur, čo vykompenzuje nefunkčný sociálny systém (mizerné invalidné dôchodky, najmä ak príčina invalidity vznikla v detstve) alebo mi dá možnosť znížiť si úväzok a starať sa o dieťa.

Nakoniec sú tu situácie, kde poistenie môže a nemusí dávať ekonomický zmysel v závislosti od jeho ceny. Príklad: môžem si nechať 30 000 eur na sporiacom účte na nové auto a nebudem platiť havarijnú poistku povedzme 500 eur ročne. Lenže tým prídem o potenciálne vyšší výnos z investovania tých 30 000, možno aj 1500 ročne. Vyzerá, že poistka sa oplatí viac. (Lenže keď mám takých udalostí niekoľko, môžem mať na účte tých potrebných 30 000 len raz v nádeji, že sa nestanú všetky zlé veci naraz, alebo že ak sa --- s veľmi nízkou pravdepodobnosťou --- stanú, tak sa už nejako prispôsobím.)

Situácie s poistením treba posudzovať individuálne. Aktívne hľadajte poistenie voči udalostiam výrazne meniacim život (smrť, invalidita, potreba dlhodobej starostlivosti, finančná strata veľkej časti majetku, napr. jedinej nehnuteľnosti) a naopak buďte veľmi skeptickí pri poisťovaní drobností.

A teraz k nevýhodám poistenia v praxi.
* Poisťovne nezverejňujú detaily o poistení (najmä nie o cenách za špecifické riziká) v žiadnej ľahko použiteľnej podobe.
* Poistné produkty sa v detailoch líšia (zoznam krytých chorôb, spoluúčasť, limity poistného krytia, výluky z poistenia...). Preto porovnávať ich je pre jednotlivca sotva možné; dokonca aj keď si dá námahu s osobnou návštevou viacerých poisťovní a chce porovnať cenové ponuky (keďže v každej poisťovni dostane čosi trocha iné).
* Niekedy sa poisťovne zdráhajú preplácať škody, napr. žiadajú zbytočné doklady, odsúvajú platbu alebo krátia plnenie.

Viac-menej všetky tieto nevýhody možno riešiť uzatváraním poistenia cez veľkého silného sprostredkovateľa, ktorý má na starosti mnoho zmlúv. V ideálnom prípade:
* Má detailné cenové kalkulačky s ponukami všetkých relevantných poisťovní.
* Má odborne zdatných ľudí, s ktorými možno podrobne prebrať potreby klienta, a vhodný produkt vyberať podľa týchto potrieb, nie osekať či nafúknuť potreby, aby zodpovedali špecifickému produktu. Bežná je kombinácia zmlúv s viacerými poskytovateľmi.
* Veľkí sprostredkovatelia majú výrazné zľavy (bežne 20-30%).
* Veľkí sprostredkovatelia vedia zatlačiť na poisťovňu, tá radšej urýchlene nahradí škodu a neriskuje stratu reputácie a množstvo potenciálnych klientov.

Samozrejme, opäť to má v praxi limity, napr. sprostredkovatelia platení províziou môžu mať sklon navrhnovať produkty maximalizujúce ich províziu, nie dobro klienta.
