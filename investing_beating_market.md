## Priemerný výnos akciového trhu neprekonáte

Akademici a praktickí investori vedú odnepamäti spory o to, či je možné opakovane či pravidelne prekonávať priemerný výnos na akciovom trhu.
Na túto tému preto existuje rozsiahla literatúra; na ukážku vyberám zrozumiteľnú a výstižnú knihu [The Incredible Shrinking Alpha](https://www.amazon.com/Incredible-Shrinking-Alpha-2nd-successful/dp/0857198246).

Stručný zoznam dôvodov, prečo trh neprekonáte:

1. Vyhliadky firiem sú zohľadnené v cene ich akcií. Aj keby ste vedeli, ako sa nejakej firme bude dariť v budúcich rokoch, túto informáciu rovnako budú mať iní ľudia. Preto cena akcií bude oveľa vyššia pre perspektívne firmy a naopak nízka pre firmy blízke krachu či s vysokým rizikom --- ocenenie akcie bude vyjadrovať všetky známe riziká aj pravdepodobné očakávané zisky.

2. S aktivitou pri investovaní (napr. vyhľadávanie zle ocenených firiem či zisťovanie neverejných informácií) sú spojené náklady. Nestačí, že prekonáte trh. Musíte ho prekonať o viac, než vás stojí vaše úsilie. Vrátane transakčných nákladov, daní, ceny svojej práce či času. Toto je zjavne ťažké: v histórii sa zjavilo mnoho dobrých portfólio manažérov, ktorí o máličko prekonávali trh --- ale len pred zohľadnením extra nákladov. Matematika je tu jednoduchá: pasívni investori dosiahnu priemerný výnos trhu (mínus zanedbateľný poplatok za indexové ETF), aktívni investori v priemere tiež dosiahnu len priemerný výnos trhu, ale z neho sa im odrátajú všetky náklady na činnosť. Chcete byť v tej prvej skupine. Ani veľkým penzijným fondom sa nedarí prekonať trh, napriek všetkým konzultantom, výskumu a prakticky neobmedzeným zdrojom.

3. V športe súperíte naraz vždy len proti jednému (jednotlivcovi či tímu). Na akciovom trhu však ste proti všetkým ostatným naraz. Predstavte si to tak, že máte súpera, ktorý je zároveň tak silný, ako najsilnejší človek, rýchly tak ako najrýchlejší človek atď. Ku každej vašej kvalite sa nájde niekto, kto ju má vo väčšej miere, a prenesene ju tak má aj akciový trh ako váš súper.

4. Ak by ste aj poznali niekoho, komu sa darí lepšie ako priemeru trhu, potrebovali by ste veľmi dlhú sériu dát, na základe ktorej by ste si mohli byť istí. Čo ak mal iba chvíľkové šťastie? Niekto to skúsil presnejšie spočítať a vychádza to tak, že nádejný portfólio manažér skôr pôjde na dôchodok, ako sa dočkáte želanej spoľahlivosti.

5. Ak sa objaví nejaký spôsob, ako poraziť trh, jeho využívanie spôsobí, že príležitosť na extra výnos (outperformance) zmizne. Predstavte si to napr. na výhodnej cene zemiakov v obchode: až sa rozchýri, že niekde sú zemiaky extra lacné, ľudia ich vykúpia, a potom už buď zemiaky nebudú vôbec, alebo sa obchodník dovtípi, že predáva prilacno, a dvihne cenu. V histórii poznáme mnoho príkladov toho, ako kapitál smeroval do fondov, ktoré mali extra výnosy, a následne tieto fondy už extra výnosy nemali. Možno poznáte zopár trikov, ako výhodne investovať milión, ale s miliardou už sotva niečo atraktívne vymyslíte. Napríklad firma Berkshire Hathaway riadená azda najslávnejším investorom W. Buffettom má za 50 rokov priemerný výnos cca 19% ročne (oproti cca 10% priemeru trhu) --- lenže posledných 20-30 rokov už trh prekonáva len veľmi zriedka. V posledných rokoch má na účte aj stovky miliárd v hotovosti --- a žiaden dobrý nápad, čo za ne kúpiť, keďže všetko, čo je dostatočné veľké, je drahé.

6. Trhy majú sklon zefektívňovať sa (t.j. lepšie zohľadňovať všetky informácie v ocenení firiem). Pred 50-100 rokmi ste mohli získať vzácne informácie prehrabávaním papierových archívov alebo diskusiou s ľuďmi, za ktorými bolo treba osobne zájsť. Teraz sa všetky novinky šíria rýchlosťou blesku a počítače ich spracujú a zohľadnia pri obchodovaní na burze skôr, ako sa ku vám dostanú. Napríklad oznámenia publikované firmami sú typicky zohľadnené za niekoľko [milisekúnd](https://www.sciencedirect.com/science/article/abs/pii/S1566014120305872). Zároveň sa rôzne postupy, ako zarobiť čosi extra, stávajú verejne známymi. Dokonca ani insider information (napr. že manažment vie o svojej firme viac, ako je verejne známe) veľmi nepomáha --- odkupy akcií firmami (buybacks, repurchases) a akvizície majú mizerný track record.

7. Akademikom sa podarilo vysvetliť veľkú časť extra výnosov, ktoré dosiahli výnimoční investori. Zo štatistík vyplýva, že je výhodné investovať do firiem, ktoré sú relatívne lacné, menšie, málo volatilné, majú vysokú návratnosť kapitálu, neinvestujú priveľa (a ešte vyhýbať sa IPO atď.) --- a že nezáleží na konkrétnych firmách, ale stačí sa zamerať na vymenované charakteristiky a kupovať celé balíky firiem, ktoré ich majú. Takýto postup vysvetlí cca 90% výnosov presahujúcich priemer trhu, a to dokonca aj [vynikajúce historické výnosy W. Buffetta](https://papers.ssrn.com/sol3/papers.cfm?abstract_id=3197185). Samozrejme, Buffettovi nemožno uprieť, že na to prišiel o niekoľko desaťročí skôr ako ostatní --- jeho postup však dnes už žiadnu výraznú výhodu nedáva, a preto radí ľuďom mať peniaze v indexovom fonde (a jeho firma dosahuje výnosy zhruba zodpovedajúce priemeru trhu).

8. Ľudia nie sú racionálni aktéri. Stačí jediná chyba v rozhodovaní, podľahnutie strachu z toho, že vám niečo ujde, či chybný odhad investičnej bubliny, a ľahko vytvoríte stratu, po ktorej už nikdy nedobehnete ani ten priemer trhu.

9. Väčšina stratégií pre získanie extra výnosu nezohľadňuje riziko (niektoré vôbec, niektoré nie dosť dôsledne). Napríklad aktívne spravované investičné fondy sa zvyknú porovnávať s nejakým indexom (benchmark), ale v skutočnosti investujú do aktív, ktoré majú väčšie riziko, a tak zdanlivo výnos indexu prekonajú. Nie je žiadne umenie dať peniaze do vysoko rizikových investícií (ktoré majú primerane vyšší očakávaný výnos, aby bolo toto riziko kompenzované). Aj keby ste mali funkčný nápad, ako prekonať trh, bude to zahŕňať riziko, ktoré len vy nevidíte (hoci skúsenejší investori áno) alebo sa ani odhadom nedá vyčísliť. A teda aj tak nebude možné povedať, že viete prekonať trh _pri zohľadnení rizika_ (on a risk-adjusted basis).

10. Nefunguje ani tzv. [časovanie trhu (market timing)](investing_market_timing.md).

11. Pri väčšine ľudských činností čím viac znalostí a čím viac praxe, tým vyšší výkon či vyššia kvalita. Pri investovaní to tak nefunguje. Rastúce znalosti a skúsenosti vo vás akurát vyvolávajú klamlivý dojem, že niečomu rozumiete. Chvíľu sa zdá, že to funguje, potom sa vo svete čosi zmení, nejaké riziko sa materializuje, a ste o skúsenosť bohatší, ale o peniaze chudobnejší... Ak chcete, aby znalosti a skúsenosti viedli k lepšiemu výstupu, alebo chcete mať na výstupy významný vplyv, môžete sa pustiť do nejakého podnikania a mať aj vlastnú firmu miesto iba podielov v cudzích. Samozrejme, niektoré znalosti sú užitočné, napr. ako sa vyhnúť zbytočným poplatkom, ako zdaňovať výnosy, a kadečo uvedené v tomto texte, ale klamlivý je pocit vedomia o tom, ktoré aktíva budú rásť a ktoré klesať, či iné naivné predstavy o tom, ako zarobiť viac, než zodpovedá riziku, či viac, než aktuálne ponúka priemer trhu.

Jednu z prvých serióznych kníh o investovaní napísal v r. 1934 Benjamin Graham (známy okrem iného dlhoročnými nadmernými výnosmi). Toto je však jeho názor okolo roku 1970 (z doby, keď sme prakticky ešte nemali počítače!):
>   I am no longer an advocate of elaborate techniques of security analysis in order to find superior value opportunities. This was a rewarding activity, say, 40 years ago, when [my book] was first published; but the situation has changed. I doubt whether such extensive efforts will generate sufficiently superior selections to justify their cost.

Odvtedy sú trhy ešte omnoho efektívnejšie. A to natoľko, že teoreticky by nikto nemal dosahovať extra výnosy (okrem toho, čo sa dá očakávať náhodne). Prakticky sa extra výnosy nekonajú, a keď aj, je to veľmi zriedka, typicky len krátkodobo, a nemáme žiaden spoľahlivý spôsob, ako vopred odlíšiť stratégiu vedúcu k extra výnosom od stratovej. (Dokonca ani pri pohľade naspäť, keďže extra výnosy sú relevantné len vtedy, keď nezodpovedajú nadmernému riziku, a riziko nevieme dobre vyčísliť ani spätne.)
