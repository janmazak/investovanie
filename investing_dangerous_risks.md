## Nie každé riziko sa oplatí niesť

Pozor na to, že existuje množstvo rizikových aktív, do ktorých sa investovať neoplatí. Nie každé riziko je dobre ocenené. Príklady:

* V SR niektoré banky ponúkajú podnikové dlhopisy s výnosom cca 7%. Podniky, ktoré tieto dlhopisy vydávajú, sú netransparentné malé s.r.o. podriadené miestnym finančným skupinám (ale bez skutočnej garancie pre malých investorov, viď [Arca Capital](https://www.startitup.sk/najvacsi-bankrot-v-historii-slovenska-dokonany-ludia-prisli-o-770-milionov-medzi-nimi-aj-manzelka-matovica/)). Nemajú žiaden rating (hodnotenie od agentúry skúmajúcej kreditné riziko, napr. Moody's alebo S & P) a riziko straty všetkých peňazí za nepriaznivých hospodárskych podmienok je obrovské. V USA možno na burze kúpiť dlhopisy väčších a serióznejších firiem, ktoré si však požičiavajú za cca 12% --- pretože za menej im žiaden skúsený investor nepožičia. Takže tie slovenské firmičky by reálne mali platiť azda 15-20% úroky, aby to zohľadnilo riziko straty. Za toľko by im možno požičala banka alebo skúsený investor. Miesto toho sa snažia obalamutiť drobných občanov, ktorým sa 7% zdá dosť atraktívne v porovnaní s 3% na termínovaných vkladoch.

* Každú chvíľu sa zjaví správa o ďalšom podvode v oblasti kryptomien. Prečítajte si trebárs o [rug pull](https://www.techbox.sk/co-je-to-rug-pull-alebo-ako-neprist-o-vsetky-uspory-v-kryptosvete). Okrem podvodov je hlavný problém kryptomien v tom, že ide o čisto virtuálny elektronický konštrukt, a pre konkrétnu kryptomenu (napr. Bitcoin) nemožno predvídať, či nebude čochvíľa nahradená inou, technologicky dokonalejšou (a ani to, či ju developeri budú v budúcnosti podporovať; ak sa presunú inam, zanikne ekosystém okolo kryptomeny a už nebude možné robiť s ňou transakcie). Toto riziko nemožno predvídať ani vyčísliť a tak nie je jasné, akým očakávaným výnosom by malo byť kompenzované. Navyše výnos kryptomien je odtrhnutý od reálneho sveta, nezodpovedá žiadnym fyzickým ani intelektuálnym aktívam --- jediné dáta, čo máme, je historický rast ceny (a väčšina kryptomien na chvíľu zažiarila a [potom padla k nule](https://www.ccn.com/news/cryptocurrency-graveyard-two-thirds-crypto-projects-died/)).

* Podvodníci sa odnepamäti zameriavali na nevzdelaných, naivných či dôverčivých investorov. Keď sa v niečom dostatočne nevyznáte, je ľahké nechať sa oklamať. A nie, nemyslite si, že sa vyznáte. Možno [BMG Invest](https://www.financnykompas.sk/clanok/financni-podvodnici-druhy-diel) by ste na lep neskočili, ale čo [Bernie Madoff](https://ekonomialudskourecou.sk/najvacsi-podvod-v-historii-kto-bol-bernie-madoff/) alebo [Enron](https://cs.wikipedia.org/wiki/Enron)?

* Neverte aktívne spravovaným fondom (preferujte pasívne indexové fondy). Veľmi výnimočne možno nájsť (v USA, nie v Európe, a aj to zle dostupný drobným investorom) fond, ktorý investuje do nástrojov, ktoré nie sú verejne obchodované, a umožní tak diverzifikáciu mimo bežných akcií, s potenciálne vyšším výnosom súvisiacim s nízkou likviditou (neviete rýchlo vybrať peniaze). Ale typické aktívne spravované fondy, napr. ponúkané retail investorom v bankách, nedokážu plniť sľuby --- a keby aj nejaký nakoniec prekonal trh, neviete si ho vybrať dopredu. Dajte si pozor na vyjadrenia ľudí, ktorí majú motiváciu predávať nejaký produkt. Príklad vyjadrenia istej slovenskej banky: "Pre bežného investora je najjednoduchšia investícia do zmiešaných podielových fondov, ideálne aktívne spravovaných, ktoré dokážu chrániť investíciu pred výraznými poklesmi." Realita? Pred poklesmi aktívne fondy nechránia (ani v [2020](https://www.evidenceinvestor.com/post/europe-s-active-managers-failed-the-test-in-2020), ani [inokedy](https://www.advisorperspectives.com/articles/2020/04/06/actively-managed-funds-fail-when-needed-the-most)), jedine použitím stratégie, ktorá vedie k mizerným výnosom v iných obdobiach (napr. veľký podiel hotovosti). A sľubované extra výnosy tiež [neprichádzajú](https://alphaarchitect.com/2023/12/after-tax-performance/) a [neprichádzajú](https://www.morningstar.com/funds/should-investors-avoid-active-funds). Preto už viac ako dekádu investori presúvajú peniaze [preč z aktívnych fondov](https://www.morningstar.com/business/insights/blog/funds/active-vs-passive-investing) do pasívnych.

* Jedným z najväčších problémov pre investorov je strach, že vám čosi unikne (fear of missing out --- FOMO --- je to vlastne forma pažravosti). Vždy sa nájde čosi, čo nevlastníte, ale vyzerá ako horúca príležitosť, ba priam čosi lepšie ako všetko, čo ste kedy videli. Nenechajte sa nachytať. Bitcoin, [tulipánové cibuľky](https://www.finreport.sk/investovanie/tulipanova-horucka-investicna-bublina-ktora-strpcila-zivot-rembrandtovi/), akcie železničných či internetových spoločností v USA (18. a koniec 20. storočia), japonská realitná bublina (keď malé územie okolo cisárskeho paláca v Tokiu stálo viac ako celá Kalifornia), rôzne IPO... Dávajte si pozor: _ak vo vás investícia vyvoláva intenzívne pocity, ste v ohrození_. Investovanie by malo byť [nudné](https://awealthofcommonsense.com/2022/11/boring-is-beautiful-in-investing/). Ak to nezvládate sami, nájdite si finančného poradcu, ktorý vám pomôže zvládať pochybné impulzy, alebo si zaveďte pravidlo, že každú novú vec musíte dať schváliť manželke a tá nesmie prijať rozhodnutie skôr ako za 100 dní, aby vás prešlo nemiestne nadšenie.

* Nadmerná sebadôvera je tiež zaručeným receptom na vytvorenie problému, zvyčajne vedie k podceneniu rizík. Pozrite si príbeh [LTCM](https://www.investopedia.com/terms/l/longtermcapital.asp).

* Riziká špecifické pre jednotlivé firmy na rozdiel od celkového trhového rizika nie sú dobre odmeňované, pretože sa ich dá zbaviť diverzifikáciou. Napríklad riziku zmeny trhovej ceny elektriny sa celkom dobre vyhnete, ak vlastníte všetkých jej producentov aj konzumentov. Riziká, ktorých sa dá ľahko a zadarmo zbaviť, zväčša nie sú odmenené [rizikovou prémiou](risk_premia.md), preto sa ich neoplatí podstupovať.

* Existuje nejedna investičná stratégia, ktorá si zaslúži popis "picking up pennies in front of a steamroller". Mnohé sú relatívne komplikované alebo založené na nejakom finančnom deriváte (napr. opcie). Ich spoločnou črtou je, že väčšinu času produkujú malé stabilné zisky, ale výnimočne môžu vyrobiť veľkú stratu, z ktorej sa nevedia spamätať. Týmto stratégiám sa vyhýbajte. Ako poučenie môže slúžiť [Black Monday](https://en.wikipedia.org/wiki/Black_Monday_(1987)): v r. 1987 akcie z ničoho nič za jediný deň klesli o viac ako 20%. Azda si viete predstaviť, aké straty to mohlo spôsobiť investorom, ktorí operovali za predpokladu, že nič podobné sa stať nemôže. Pre ilustráciu: ak investujete s použitím páky (leverage) 5:1, ako je bežné napr. pre nástroje s názvom contract for difference (CFD) bežne ponúkané aj drobným investorom (retail) brokermi ako XTB, pri poklese podkladového aktíva o 20% ste prišli o 5x toľko, čiže o všetky investované peniaze. Už nemáte žiadny kapitál, pomocou ktorého straty dobehnete v budúcnosti. Iný príklad sú rizikové dlhopisy a akcie firiem s vysokým dividendovým výnosom: vyplácajú priebežne 8-15% ročne (čo vyzerá lákavo v dobre úrokových sadzieb okolo 3%), lenže keď príde hospodárska kríza, očakávajte pokles ceny o 50-70% a zastavenie vyplácania výnosov na celé roky.

* Zo stáročnej histórie vidíme mnoho poučení a zdrojov rizika. Niektoré krajiny sú známe opakovanými defaultmi či totálnymi stratami, napr. Rusko (cárske dlhopisy, ktoré boľševici odmietli splácať, ďalší štátny default v 1998, straty spôsobené inváziou na Ukrajinu atď.). Najväčšie straty mnohokrát súviseli práve s politickým rizikom. Korupcia je tiež riziko, ktorého podstúpenie neprináša vyššie výnosy (viď napr. Afrika).

Pri investovaní rátajte s tým, že k veľkým poklesom občas dochádza, len neviete dopredu, kedy nastanú. Vyberajte si investície, kde tieto poklesy bývajú len dočasné a nie permanentné, ako napríklad diverzifikované portfólio akcií --- v princípe sa spoliehame na to, že ľudská spoločnosť sa dokáže spamätať z recesií či pandémií a všeobecne vyrovnať s ťažkosťami (ak by sa nevedela, aj tak umrieme na čosi iné ako investičné straty).
