# Praktický pohľad na investovanie na Slovensku

Tento text má ambíciu byť stručným úvodom do investovania všeobecne a zároveň ponúknuť praktické rady, ako možno rozumne investovať na Slovensku. Predpokladá u čitateľa všeobecný rozhľad v oblasti financií a hojne využíva anglické či odbornejšie výrazy (ktoré umožnia čitateľovi dohľadať si súvislosti na internete).

Hoci na prvé prečítanie môže pôsobiť zložito, nebojte sa. To, čo potrebujete vykonať na usporiadanie si finačných záležitostí, je po technickej stránke veľmi jednoduché (len o málo zložitejšie ako používanie internet bankingu --- povieme si neskôr). Je však kriticky dôležité rozumieť, _prečo_ konať práve takto, pretože musíte emocionálne i racionálne ustáť meniace sa okolnosti, a chápať, v ktorých prípadoch treba v živote spraviť zmeny (a aké --- [ukážka](https://www.newretirement.com/retirement/podcast-episode-35-larry-swedroe-successful-secure-retirement/)).

## Prečo investovať peniaze do rizikovejších aktív

Vďaka vyspelej európskej spoločnosti možno peniaze bezpečne držať na účte či termínovanom vklade v banke, so štátom garantovanou ochranou vkladov. S tým sú spojené dva problémy:
1. Keďže riziko je minimálne, nemožno čakať veľké výnosy --- ľudia bohatnú vďaka tomu, že podstupujú riziko, a za to dostávajú _rizikovú prémiu_ (risk premium).
2. Inflácia --- pôvodný vyznam tohto slova je rast peňažnej zásoby (inflation, nafukovanie), ale dnes sa využíva najmä na vyjadrenie rastu cien. To s rastom peňažnej zásoby dosť úzko súvisí: keď je množstvo tovaru obmedzené, a peňazí pribúda, ceny rastú, lebo peniaze sú relatívne menej hodnotné; toto sa niekedy prejaví v raste cien spotrebiteľských tovarov, inokedy napríklad v raste cien nehnuteľností (a ešte sú tu výnimky ako Japonsko, kde napriek všetkému pridávaniu peňazí do systému ceny nerástli vyše 20 rokov, ale už aj na nich v r. 2022 došlo).

Je kľúčové uvedomiť si, že hocijako máte majetok uložený, nejaké riziká podstupujete, a to aj keď o nich neviete. "Neinvestovať" a nechať peniaze v hotovosti doma či na účte v banke znamená, že podstupujete veľmi veľké riziko, že vám ich znehodnotí inflácia; naopak vyhýbate sa trebárs podnikateľskému riziku. Dívajte sa preto aj na neaktivitu ako na vedomé rozhodnutie (a zväčša chybné).

### Rizikové prémie (risk premia)

Za podstupovanie rôznych riziká dostaváte rôznu odmenu. Treba si uvedomiť, že tu ide o _očakávanú odmenu/výnos_, skutočný (realizovaný) výnos môže nakoniec byť aj výrazne odlišný. Táto odmena nemusí byť vždy pozitívna, napr. ak sa rozhodnete prebiehať ako chodec cez diaľnicu, sotva od toho možno čakať niečo pozitívne. Odmenu (v pozitívnom slova zmysle) by ste mali očakávať len za inteligentné nesenie rizík, o ktorých je známe, že očakávaný výnos je pozitívny. Napr. kúpiť si žreb v lotérii znamená podstúpiť riziko, ale očakávaná odmena je negatívna (prevádzkovateľ viac vyberie na vkladoch do lotérie než vyplatí na výhrach).

Príklady rizík, kde možno očakávať pozitívny výnos za ich podstúpenie:
* _equity risk premium_: investujeme do akcií na burze, čiže do podnikov prevádzkovaných inými ľuďmi (historicky [cca 3 až 12% ročne](https://www.investopedia.com/ask/answers/040715/what-historical-market-risk-premium.asp))
* _illiquidity premium_: majetok (aktíva/assets), ktorý nemožno ľahko zameniť za hotovosť, majú o niečo vyššie očakávané výnosy (predstavujte si niečo ako 1-2%, závisí od množstva okolností)
* _credit risk premium_: ak požičiame peniaze firme, ktoré môže skrachovať (a nie štátu v mene, nad ktorou má kontrolu, teda si vytlačí peňazí, koľko chce), mali by sme za to dostať viac než vynesú štátne dlhopisy ([historicky cca 1-2%](https://www.aqr.com/Insights/Research/Journal-Article/The-Credit-Risk-Premium))
* _term premium_: ak požičiame peniaze na dlhú dobu, vystavujeme sa nepredvídateľným zmenám vo svete viac, ako keď požičiame na kratšiu dobu, čo si tiež zaslúži odmenu (jej výška sa v čase veľmi mení a za istých okolností [môže byť aj záporná](https://www.investopedia.com/terms/y/yieldcurve.asp))

## Ako vyhodnocovať rozhodnutia

Správne vyhodnocovanie rozhodnutí je kľúčové: dobré rozhodnutia niekedy vedú k zlým výsledkom a naopak zlé rozhodnutia k dobrým. Rozhodnutie nemožno hodnotiť len na základe výsledku; napr. kúpa žrebu v lotérii, kde v priemere očakávate stratu (menšiu priemernú výhru než cena žrebu), je zlým rozhodnutím bez ohľadu na to, či nakoniec vyhráte (okrem veľmi výnimočných okolností typu "mám tak málo peňazí, že od hladu do zajtra umriem či už si žreb kúpim alebo nie"). Ak investujete do rizikovejších aktív, skôr či neskôr realizujete nejakú stratu; to však nijako neznamená, že vaše rozhodnutie investovať bolo zlé. 

Dávajte tiež pozor, že pri hodnotení rozhodnutia možno zohľadňovať len informácie, ktoré boli v momente rozhodovania k dispozícii. Môžete si vynadať, že ste zisťovaniu informácií venovali málo času, ale nie zato, čo sa zistilo až oveľa neskôr a nijako o tom nebolo možné vedieť v čase rozhodovania.

Taktiež by ste nemali zabúdať pri rozhodovaní hľadieť dopredu: je jedno, koľko ste niečomu venovali času či úsilia v minulosti (sunken cost fallacy), podstatné je, čo možno čakať v budúcnosti. Podobne nemožno naivne zovšeobecňovať historické výnosy akcií či podielových fondov: mnoho vecí skôr vykazuje [_mean reversion_](https://www.investopedia.com/terms/m/meanreversion.asp), čiže aktíva, ktorým sa v posledných rokoch darilo zle, majú sklon vykazovať vyššie výnosy ako tie, ktorým sa darilo dobre.


## Koľko a kam investovať?

Je plne na vás, aké riziká sa rozhodnete podstúpiť. Najväčší vplyv na konečný výsledok však bude mať to, či sa viete vysporiadať s _volatilitou_ (výkyvmi) a najmä s dočasnými poklesmi cien. Ak si kúpite podiel vo firme obchodovanej na burze (akcie), jeho trhová cena sa bude meniť v každom momente, a ak ju budete sledovať, má to nezanedbateľný psychologický vplyv. A situáciu na trhoch sledovať skoro iste budete: bude sa to rozoberať v novinách, medzi kolegami v práci... 

Aj akcie najstabilnejších firiem môžu klesnúť za pár týždňov či mesiacov o desiatky percent kvôli zmenenej nálade ostatných investorov či kvôli nečakaným udalostiam (bankrot veľkej banky, pandémia, nedostatok ropy...). Ak akcie v takejto nevýhodnej chvíli predáte, prídete o celý potenciálny budúci zisk z ich opätovného rastu. Nie každý však dokáže nepredávať pri poklesoch. Nepodceňujte to: podľa [štúdií](https://fitz.com.au/why-do-investors-earn-less-than-the-funds-they-invest-in/) investori dosahujú menší výnos, než fondy, do ktorých investujú, pretože v nevhodný čas veci nakupujú a predávajú --- bolo by lepšie, keby nerobili nič.

>	Zistite o sebe čím skôr, ako prežívate pokles hodnoty investície. Na to treba investovať do niečoho s veľkými výkyvmi (napr. akcie) sumu, ktorej stratu už poriadne precítite (odhadujem, že niekoľkomesačný príjem, resp. niečo nad 10 000 eur, by mohlo byť dosť). Ak pri poklese nemôžete v noci pokojne spať, musíte to zohľadniť vo svojej investičnej stratégii. Pozor: [neverte dotazníkom](https://www.evidenceinvestor.com/how-useful-are-risk-tolerance-questionnaires/) s hypotetickými otázkami; je ľahké sa oklamať, ak ste nikdy stratu z investície nezažili. Vaša tolerancia k riziku pri investovaní môže byť výrazne odlišná od rizikovej tolerancie v iných životných aktivitách.

### Ability, willingness, need (to take risk)

Veľmi užitočný [framework](https://www.etf.com/sections/index-investor-corner/swedroe-know-your-investor-personality) na posudzovanie vhodnej miery rizika vychádza z nasledujúcich [troch charakteristík](https://www.moneysense.ca/columns/ready-willing-and-able-to-take-risk/).

**Ability.**
Mladí ľudia si môžu dovoliť mať všetky investície v akciách, pretože aj veľmi negatívny realizovaný výnos v prvých rokoch (napr. strata vačšiny investovaného kapitálu) možno neskôr napraviť (budem bývať v menšom byte, ušetrím na dovolenkách, nájdem si lepšie platenú prácu či dočasne pridám druhý pracovný úväzok apod.). Naopak, bezdetná vdova pár rokov pred dôchodkom (kde plánuje žiť najmä z investovaných peňazí) si nemôže dovoliť prísť o polovicu úspor, preto jej schopnosť niesť riziko je výrazne obmedzená.

**Willingness.** 
Vyjadruje psychologickú inklináciu k podstupovaniu finančného rizika. Teda či viete v noci pokojne spať, aj keď v správach denne rozoberajú apokalyptické scenáre krachu na burze a vaše investície sú v strate 40%.

**Need.**
Ak máte desať miliónov a žiadne dlhy, máte po (finančných) starostiach a riziko niesť nepotrebujete. Podobne ak máte bývanie bez hypotéky, niekoľko stotisíc v hotovosti a štátny dôchodok 1000 eur, ktorý rastie s infláciou. Naopak, ak nemáte žiaden majetok, žiaden štátom garantovaný dôchodok a váš príjem je nevysoký (ušetríte mesačne len málo), neostáva vám iné, než vystaviť vaše úspory pomerne veľkému riziku, aby ste mali šancu našetriť si na dôchodok a neumrieť vo vyššom veku od hladu.
Z finančného hľadiska nedáva veľký zmysel podstupovať riziko, ak nepotrebujete vyšší očakávaný výnos (nemáte z neho významný úžitok).

V týchto troch veciach by ste mali mať jasno skôr, než si spravíte životný finačný plán.

### Čo optimalizujeme?

Klasické finančné modely sa snažia maximalizovať zisk. To však pre väčšinu ľudí nie je relevantné kvôli [_marginálnej utilite_](https://www.investopedia.com/ask/answers/072815/what-marginal-utility-income.asp#:~:text=The%20marginal%20utility%20of%20income%20is%20the%20change%20in%20utility,consuming%20a%20good%20or%20service.): z prvého zarobeného milióna máte oveľa viac úžitku ako z druhého. Navyše pri šetrení na dôchodok vás menej ako maximalizácia majetku zaujíma pravdepodobnosť toho, že neumriete od hladu --- nakoľko lákavá sa vám zdá možnosť mať s 80% pravdepodobnosťou dvojnásobný dôchodok, ak to zároveň znamená, že pravdepodobnosť nulového dôchodku bude jedna tretina?

Veľmi dobrou pomôckou pri lepšom pochopení možných výsledkov investovania sú [Monte Carlo simulácie](https://www.portfoliovisualizer.com/monte-carlo-simulation). Uvidíte z nich nielen priemerný očakávaný výnos, ale tiež distribúciu možných výnosov (čiže aká je šanca, že na dôchodku nebudete mať ani na jedlo). Nezabudnite však, že ide len o pomerne jednoduchý model --- realita sa môže výrazne líšiť.
