# Súčasná hodnota budúcich peňažných tokov

Pri porovnávaní peňažných súm, ktoré neprichádzajú v tom istom čase, treba tento čas zohľadniť ([_time value of money_](https://www.investopedia.com/terms/t/timevalueofmoney.asp)).
* Ľudia preferujú súčasnú spotrebu pred budúcou.
* Čas, kedy získam peniaze, súvisí s lost opportunity cost: ak mám peniaze teraz, môžem za ne získať niečo, čo sa už v budúcnosti nebude dať, alebo nie tak výhodne.
* Cenou za čas pri požičiavaní peňazí je úrok.

Predstavme si, že o rok dostanem 100 eur. Akú majú hodnotu v súčasnosti? Časová preferencia pre peniaze je vyjadrená aktuálnymi úrokovými sadzbami. Ak je 1-ročná úroková sadzba 5%, tak do banky potrebujem teraz vložiť 100/1.05 = 95.24 eur, aby som o rok dostal 100 eur. Preto súčasná hodnota 100 eur, ktoré získam až o rok, je 95.24 eur. Samozrejme je to v praxi o niečo zložitejšie: ak viem peniaze investovať s priemerným očakávaným výnosom 10% a neprekáža mi niesť súvisiace riziko, bola by v mojich očiach súčasná hodnota týchto 100 eur iba 100/1.1 = 90.91 eur. Ak by išlo o 100 eur, ktoré dostanem až o 3 roky, bola by súčasná hodnota 100/1.1^3 = 75 eur.

Číslo, pomocou ktorého počítame súčasnú hodnotu, sa nazýva _discount rate_. V príkladoch vyššie sme použili discount rate 5% a 10%. Toto číslo nemožno vždy určiť presne a objektívne, skôr ide o odhad, a preto aj súvisiace úvahy sú len orientačné --- v mnohých situáciách nevieme presne ani budúce peňažné toky, ani budúci vývoj úrokových sadzieb. Použitý discount rate zväčša vyjadruje mieru rizika: ak sú budúce peňažné toky viac neisté, zvolíme vyššiu hodnotu pre discount rate, čo vedie k zníženiu súčasnej hodnoty. Tiež sa na discount rate možno dívať ako na požadovaný úrok či výnos (rate of return): ak chcem zarobiť napr. 12% a niekto mi ponúka 100 eur, ale až o 2 roky, dnes mu ako protihodnotu tohto záväzku vyplatím len 100 / 1.12^2 = 79.72 eur. 

Firmy využívajú tento typ úvah na hodnotenie investičných projektov. Odhadnú, koľko peňazí treba vynaložiť na začiatku a koľko peňazí zarobia v nasledujúcich rokoch, predpíšu si nejaký discount rate (požadovaný výnos, rate of return) a porovnajú súčasnú hodnotu nákladov so súčasnou hodnotou výnosov. Ak výnosy prevážia náklady, bude očakávaný zisk z projektu aspoň taký, ako požadovaný.

Týmto postupom ([discounted cash flow](https://www.investopedia.com/terms/d/dcf.asp)) vieme odhadovať cenu akcií (spočítame súčasnú hodnotu budúcich dividend), dlhopisov a iných aktív.

Takto vieme aj prepočítať na súčasnú hodnotu všetky svoje budúce príjmy. Povedzme, že zarobím 20 000 eur ročne, a pracovať budem ešte 40 rokov. Môj plat bude stúpať s infláciou --- pri výpočte tak môžem uvažovať, že v reálnych peniazoch dostanem každý rok 20 000 (hoci nominálna suma bude stúpať). Ak použijem discount rate 10%, súčasná hodnota bude 20 000 * (1 + 1/1.1 + 1/1.1^2 + ... + 1/1.1^39) = 216 000 eur (možno zrátať v tabuľkovom kalkulátore). Mierna zmena (napr. pracujem len 30 rokov, či zvolím discount rate 8% až 12%) nemá na výsledok žiaden zásadný vplyv, pohybujeme sa niekde medzi 150 000 a 300 000. (Vyššiu presnosť nemá zmysel očakávať, pretože ju pri dlhých obdobiach nevieme dosiahnuť, dokonca ani keď oceňujeme úplne "nedivoké" aktíva ako hotovosť. Napr. vlna inflácie v SR po pandémii covidu znehodnotila hotovosť cca o 20%, nedala sa vopred nijako predvídať.) Ak robíte úvahy o svojom majetku, mali by ste vziať do úvahy, že súčasná hodnota vašich budúcich zárobkov je možno to najcennejšie finančné aktívum, čo máte (a niektoré rozhodnutia majú na jeho hodnotu výrazný vplyv). Postupne však jej relatívny význam bude klesať, ako sa budete blížiť k dôchodku, a väčší význam nadobudnú vaše finančné aktíva (nazhromaždené z úspor) a súčasná hodnota vašich budúcich dôchodkov.

Uvedený princíp má mnoho ďalších dôsledkov. Napríklad pre málo rastúcu firmu je väčšina jej hodnoty realizovaná v blízkej budúcnosti. Zisky vo vzdialenej budúcnosti (nad 20-30 rokov) tvoria [menej ako 10%](https://seekingalpha.com/article/4047236-how-much-of-your-dividends-is-just-a-return-of-capital) súčasnej hodnoty firmy (aj keby zarábala do nekonečna). Preto sa netreba obávať rizík, ktoré by mohli firmu v ďalekej budúcnosti ovplyvniť.
