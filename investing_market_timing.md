## Market timing nefunguje

Keďže ceny akcií robia v čase prudké výkyvy, ľudia majú sklon dúfať, že by tieto výkyvy mohli využiť: nakupovať, keď sú akcie dole, a predávať, keď sú hore. Nefunguje to, nikto to nevie robit spoľahlivo, a vôbec by ste sa do toho nemali púšťať. Tí šťastnejší po rokoch sklamane skonštatujú, že im to nejde, a prestanú to skúšať; tí menej šťastní nebudú schopní sebareflexie a zaviaznu v nezmyselnej snahe navždy.

Zásadný problém s market timingom (snahou načasovať nákup či predaj) je, že treba mať pravdu dvakrát. Ak niečo predáte, kedy je správny čas kúpiť to naspäť? Predstavte si napr. scenár, kde sa vám akcie zdajú drahé, tak s nákupom vyčkávate. Akcie stúpnu za rok 30%, vy ste nezarobili nič. Ďalší rok akcie stúpnu 20%, vy zase nič. Následne možno akcie klesnú o 30%, ale ak ich kúpite, vaša nákupná cena bude stále výrazne vyššia, ako by bola na začiatku. Alebo možno v tretí rok akcie stúpnu o 10%, vy nevydržíte a nakúpite, a vzápätí príde 40% pokles. Môžete si tak akurát trhať vlasy.

Štatistické prehľady ukazujú, že výrazná väčšina ziskov z akcií príde počas výnimočných zriedkavých nepredvídateľných dní, keď ceny výrazne poskočia nahor. Ak nenesiete riziko (investíciu ste predali), nemôžete očakávať, že niečo zarobíte (koncept pozitívneho očakávaného výnosu ako odmeny za nesenie rizika).

Zásadný problém market timingu je tiež v tom, že je to hra s nulovým súčtom. Na rozdiel od dlhodobého rastu ziskov a majetkov firiem, kde na načasovaní investície nezáleží a môže sa na ňom podieľať každý, pri krátkodobých obchodoch zisk jedného je vždy stratou druhého. Čím viac schopných ľudí sa takej hry zúčastňuje, tým viac sú jej výsledky náhodné. Vidno to napr. na športoch ako ľadový hokej, kde výsledky špičkových tímov sú viac-menej nepredvídateľné, na rozdiel od (polo)amatérskych športov, kde lepšie schopnosti môžu viesť k trvalej výhode. A nemajte pochybnosti, že všade, kde sa točí veľa peňazí, nájdete veľa schopných.

Ak máte obavy, že nakúpite akcie v čase, keď sú mimoriadne drahé, alebo naopak predáte, ak sú príliš lacné, azda vás upokoja nasledovné úvahy.
* V bežnom prípade ľudia nejdú minúť celoživotné úspory naraz. Odchod do dôchodku plánujete roky dopredu a viete postupne predávať menšie časti akcií a nahrádzať ich dlhopismi či termínovanými vkladmi. Zároveň na dôchodku väčšina ľudí žije aspoň 10-20 rokov, preto sa oplatí nechať časť peňazí v akciách, aj keď ste už vo fáze spotreby a nie akumulácie úspor.
* Z dát, ktoré máme k dispozícii, nie je možné spoľahlivo určiť, kedy sú akcie "drahé" a kedy "lacné". Pred 50 rokmi boli bežné valuácie na úrovni 10-násobku ziskov (podiel na zisku firiem, do ktorých investujem trebárs 500, je 50), v posledných 20 rokoch je tento pomer [skoro vždy nad 20](https://www.multpl.com/shiller-pe). Ak však investujeme dlhodobo, efekt valuácie je malý: za 30 rokov by pokles valuácie (pomeru P/E) na polovicu znížil výnos o cca 2% ročne (oproti očakávanému nominálnemu výnosu povedzme 7-10%, resp. cca 5% po očistení o infláciu).
* Väčšina ľudí investuje priebežne celé desaťročia, vtedy sa valuácie spriemerujú. Ak ste jednorazovo prišli k veľkej sume, môžete zvážiť, že ju neinvestujete celú naraz --- ale ide skôr o psychologickú barličku či spôsob na zníženie rozptylu možných výsledkov, [nie spôsob na zvýšenie výnosov](https://seekingalpha.com/article/4416834-dollar-cost-averaging-lesser-two-evils).
